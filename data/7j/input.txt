武夷三十六雄峰，九曲清溪境不同。山水若从奇处看，西湖终是小家容。
年年春自东南来，建溪先暖冰微开。溪边奇茗冠天下，武夷仙人从古栽。
未到名山梦已新，千峰拔地玉嶙峋。幔亭一夜风吹雨，似与游人洗俗尘。
曾游方外见麻姑，说道君山自古无。原是昆仑顶上石，海风飘落洞庭湖。
人间四月芳菲尽，山寺桃花始盛开。长恨春归无觅处，不知转入此中来。
日照香炉生紫烟，遥看瀑布挂前川。飞流直下三千尺，疑是银河落九天。
千里莺啼绿映红，水村山郭酒旗风。南朝四百八十寺，多少楼台烟雨中。
泛舟南北两湖头，到处青幽不用求。水碧山青宜入画，游人欣赏愿勾留。
一剑横空星斗寒，甫随平北复征蛮。他年觅得封侯印，愿学幽人住此山。
曲江山水闻来久，恐不知名访倍难。愿借图经将入界，每逢佳处便开看。
朝辞白帝彩云间，千里江陵一日还。两岸猿声啼不尽，轻舟已过万重山。
一道残阳铺水中，半江瑟瑟半江红。可怜九月初三夜，露似珍珠月似弓。
独在异乡为异客，每逢佳节倍思亲。遥知兄弟登高处，遍插茱萸少一人。
李白乘舟将欲行，忽闻岸上踏歌声。桃花潭水深千尺，不及汪伦送我情。
山外青山楼外楼，西湖歌舞几时休。暖风熏得游人醉，直把杭州当汴州。
一身能擘两雕弧，虏骑千重只似无。偏坐金鞍调白羽，纷纷射杀五单于。
闻道梅花坼晓风，雪堆遍满四山中。何方可化身千亿，一树梅花一放翁。
远上寒山石径斜，白云生处有人家。停车坐爱枫林晚，霜叶红于二月花。
几日随风北海游，回从扬子大江头。臣心一片磁针石，不指南方不肯休。
新筑场泥镜面平，家家打稻趁霜晴。笑歌声里轻雷动，一夜连枷响到明。
飞来山上千寻塔，闻说鸡鸣见日升。不畏浮云遮望眼，自缘身在最高层。
帝舜南巡竟不还，二妃幽怨水云间。当时珠泪知多少，直到于今竹尚斑。
葡萄美酒夜光杯，欲饮琵琶马上催。醉卧沙场君莫笑，古来征战几人回。
蚕种须教觅四眠，买桑须买枝头鲜。蚕眠桑老红闺静，灯火三更作茧圆。
米凭转斗接青黄，加一钱多幸已偿。二月新丝五月谷，为谁辛苦为谁忙。
百啭千声随意移，山花红紫树高低。始知锁向金笼听，不及林间自在啼。
青海长云暗雪山，孤城遥望玉门关。黄沙百战穿金甲，不破楼兰终不还。
钱塘江上是谁家，江上女儿全胜花。吴王在时不得出，今日公然来浣纱。
落花三月葬西施，寂寞城隅范蠡祠。水底尽传螺五色，湖边空挂网千丝。
折戟沉沙铁未销，自将磨洗认前朝。东风不与周郎便，铜雀春深锁二乔。
千锤万击出深山，烈火焚烧若等闲。粉身碎骨全不顾，要留清白在人间。
洞房昨夜停红烛，待晓堂前拜舅姑。妆罢低声问夫婿，画眉深浅入时无。
银烛秋光冷画屏，轻罗小扇扑流萤。天街夜色凉如水，卧看牵牛织女星。
故人西辞黄鹤楼，烟花三月下扬州。孤帆远影碧空尽，唯见长江天际流。
京口瓜洲一水间，钟山只隔数重山。春风又绿江南岸，明月何时照我还。
九州生气恃风雷，万马齐喑究可哀。我劝天公重抖擞，不拘一格降人才。
月落乌啼霜满天，江枫渔火对愁眠。姑苏城外寒山寺，夜半钟声到客船。
应怜屐齿印苍苔，小扣柴扉久不开。春色满园关不住，一枝红杏出墙来。
胜日寻芳泗水滨，无边光景一时新。等闲识得东风面，万紫千红总是春。
云淡风轻过午天，傍花随柳过前川。时人不识余心乐，将谓偷闲学少年。
春宵一刻值千金，花有清香月有阴。歌管楼亭声细细，秋千院落夜沉沉。
待到秋来九月八，我花开后百花杀。冲天香阵透长安，满城尽带黄金甲。
毕竟西湖六月中，风光不与四时同。接天莲叶无穷碧，映日荷花别样红。
自古逢秋悲寂寥，我言秋日胜春朝。晴空一鹤排云上，便引诗情到碧宵。
山明水净夜来霜，数树深红出浅黄。试上高楼清入骨，岂如春色嗾人狂。
朱雀桥边野草花，乌衣巷口夕阳斜。旧时王谢堂前燕，飞入寻常百姓家。
智力区区不为身，欲将何物助强秦。只应埋没千秋后，更足诗人发冢人。
自古驱民在信诚，一言为重百金轻。今人未可非商鞅，商鞅能令政必行。
爆竹声中一岁除，春风送暖入屠苏。千门万户瞳瞳日，总把新桃换旧符。
篱落疏疏小径深，树头花落未成阴。儿童急走追黄蝶，飞入菜花无处寻。
赤日炎炎似火烧，野田禾稻半枯焦。农夫心内如汤煮，公子王孙把扇摇。
天门中断楚江开，碧水东流至此回。两岸青山相对出，孤帆一片日边来。
只筹一缆十夫多，细算千艘渡此河。我也曾糜太仓粟，夜间邪许泪滂沱。
不论盐铁不筹河，独倚东南涕泪多。国赋三升民一斗，屠牛那不胜栽禾。
津梁条约遍南东，谁遗藏春深坞逢。不枉人呼莲幕客，碧纱橱护阿芙蓉。
故人横海拜将军，侧立南天未蒇勋。我有阴符三百字，蜡丸难寄惜雄文。
霜豪掷罢倚天寒，任作淋漓淡墨看。何敢自矜医国手，药方只贩古时丹。
北风猎猎吹人倒，千卉千葩尽枯槁。谁分清气到寒梅，独放银花照晴昊。
经年尘土满征衣，特特寻芳上翠微。好水好山看不足，马蹄催趁明月归。
梦里相逢西子湖，谁知梦醒却模糊。高坟武穆连忠肃，添得新祠一座无。
不惜千金买宝刀，貂裘换酒也堪豪。一腔热血勤珍重，洒去犹能化碧涛。
碧玉妆成一树高，万条垂下绿丝绦。不知细叶谁裁出，二月春风似剪刀。
少小离家老大回，乡音无改鬓毛衰。儿童相见不相识，笑问客从何处来。
渭城朝雨浥轻尘，客舍青青柳色新。劝君更尽一杯酒，西出阳关无故人。
诗家清景在新春，绿柳才黄半未匀。若待上林花似锦，出门俱是看花人。
金炉香烬漏声残，剪剪轻风阵阵寒。春色恼人眠不得，月移花影上栏杆。
天街小雨润如酥，草色遥看近却无。最是一年春好处，绝胜烟柳满皇都。
淡月疏星绕建章，仙风吹下御炉香。侍臣鹄立通明殿，一朵红云捧玉皇。
律回岁晚冰霜少，春到人间草木知。便觉眼前生意满，东风吹水绿参差。
阊阖千门万户开，三郎沉醉打球回。九龄已老韩休死，无复明朝谏疏来。
荼糜香梦怯春寒，翠掩重门燕子闲。敲断玉钗红烛冷，计程应说到常山。
清明时节雨纷纷，路上行人欲断魂。借问酒家何处有，牧童遥指杏花村。
无花无酒过清明，兴味萧然似野僧。昨日邻家乞新火，晓窗分与读书灯。
鹅湖山下稻梁肥，豚栅鸡栖对掩扉。桑柘影斜春社散，家家扶得醉人归。
春城无处不飞花，寒食东风御柳斜。日暮汉宫传蜡烛，轻烟散入五侯家。
天上碧桃和露种，日边红杏倚云栽。芙蓉生在秋江上，不向东南怨未开。
古木阴中系短篷，杖藜扶我过桥东。沾衣欲湿杏花雨，吹面不寒杨柳风。
兰陵美酒郁金香，玉碗盛来琥珀光。但使主人能醉客，不知何处是他乡。
呢喃燕子语梁间，底事来惊梦里闲。说与旁人浑不解，杖藜携酒看芝山。
寻得桃源好避秦，桃红又是一年春。花飞莫遣随流水，怕有渔郎来问津。
别梦依依到谢家，小廊回合曲阑斜。多情只有春庭月，犹为离人照落花。
岐王宅里寻常见，崔九堂前几度闻。正是江南好风景，落花时节又逢君。
玄宗回马杨妃死，云雨难忘日月新。终是圣明天子事，景阳宫井又何人。
云母屏风烛影深，长河渐落晓星沉。嫦娥应悔偷灵药，碧海青天夜夜心。
新妆宜面下朱楼，深锁春光一院愁。行到中庭数花朵，蜻蜓飞上玉搔头。
寒雨连江夜入吴，平明送客楚山孤。洛阳亲友如相问，一片冰心在玉壶。
三万里河东入海，万千仞岳上摩天。遗民泪尽胡尘里，南望王师又一年。
独怜幽草涧边生，上有黄鹂深树鸣。春潮带雨晚来急，野渡无人舟自横。
重重叠叠上瑶台，几度呼童归不开。刚被太阳收拾去，却教明月送将来。
北山输绿涨横池，直堑回塘滟滟时。细数落花因坐久，缓寻芳草得归迟。
花开红树乱莺啼，草长平湖白鹭飞。风日晴和人意好，夕阳箫鼓几船归。
雨前初见花间蕊，雨后全无叶底花。蜂蝶纷纷过墙去，却疑春色在邻家。
门外无人问落花，绿阴冉冉遍天涯。林莺啼到无声处，青草池塘独听蛙。
连理枝头花正开，妒花风雨便相催。愿教青帝常为主，莫遣纷纷点翠苔。
一从梅粉褪残妆，涂抹新红上海棠。开到荼縻花事了，丝丝夭棘出莓墙。
掷柳迁乔太有情，交交时作弄机声。洛阳三月花如锦，多少工夫织得成。
双双瓦雀行书案，点点杨花入砚池。闲坐小窗读周易，不知春去几多时。
终日昏昏醉梦间，忽闻春尽强登山。因过竹院逢僧话，又得浮生半日闲。
子规啼彻四更时，起视蚕稠怕叶稀。不信楼头杨柳月，玉人歌舞未曾归。
草木知春不久归，百般红紫斗芳菲。杨花榆荚无才思，惟解漫天作雪飞。
准拟今春乐事浓，依然枉却一东风。年年不带看花眼，不是愁中即病中。
三月残花落更开，小檐日日燕飞来。子规夜半犹啼血，不信东风唤不回。
四月清和雨乍晴，南山当户转分明。更无柳絮因风起，惟有葵花向日倾。
二郎山下雪纷纷，旋卓穹庐学塞人。化尽素衣冬不老，石油多似洛阳尘。
绿遍山原白满川，子规声里雨如烟。乡村四月闲人少，才了蚕桑又插田。
一天秋色冷晴湾，无数峰峦远近间。闲上山来看野水，忽于水底见青山。
黄梅时节家家雨，青草池塘处处蛙。有约不来过夜半，闲敲棋子落灯花。
水满田畴稻叶齐，日光穿树晓烟低。黄莺也爱新凉好，飞过青山影里啼。
三青高岭峙东西，岭上风光一望齐。千顷绿畴平似掌，蒙蒙春雨动春犁。
梅子流酸溅齿牙，芭蕉分绿上窗纱。日长睡起无情思，闲看儿童捉柳花。
梅子黄时日日晴，小溪泛尽却山行。绿阴不减来时路，添得黄鹂四五声。
竹摇清影罩幽窗，两两时禽噪夕阳。谢却海棠飞尽絮，困人天气日初长。
乳鸭池塘水浅深，熟梅天气半晴阴。东园载酒西园醉，摘尽枇杷一树金。
四顾山光接水光，凭栏十里芰荷香。清风明月无人管，并作南来一味凉。
绿树阴浓夏日长，楼台倒影入池塘。水晶帘动微风起，满架蔷薇一院香。
一代倾城逐浪花，吴宫空自忆儿家。效颦莫笑东村女，头白溪边尚浣纱。
锦城丝管日纷纷，半入江风半入云。此曲只应天上有，人间能得几回闻。
半夜呼儿趁晓耕，羸牛无力渐艰行。时人不识农家苦，将谓田中谷自生。
绿遍山原白满川，子规声里雨如烟。乡村四月闲人少，才了蚕桑又插田。
古人学问无遗力，少壮工夫老始成。纸上得来终觉浅，绝知此事要躬行。
昨夜秋风入汉关，朔云边月满西山。更催飞将追骄虏，莫遣沙场匹马还。
君问归期未有期，巴山夜雨涨秋池。何当共剪西窗烛，却话巴山夜雨时。
烟笼寒水月笼沙，夜泊秦淮近酒家。商女不知亡国恨，隔江犹唱后庭花。
红树青山日欲斜，长郊草色绿无涯。游人不管春将老，来往亭前踏落花。
茅檐长扫净无苔，花木成畦手自栽。一水护田将绿绕，两山排闼送青来。
竹外桃花三两枝，春江水暖鸭先知。篓蒿满地芦芽短，正是河豚欲上时。
民穷丰岁或无食，此事昔闻今见之。吾侪饭饱更念肉，不待人嘲应自知。
僵卧孤村不自哀，尚思为国戍轮台。夜阑卧听风吹雨，铁马冰河入梦来。
昼出耘田夜织麻，村庄儿女各当家。童孙未解供耕织，也傍桑阴学种瓜。
莫邪三尺照人寒，试与挑灯仔细看。且挂空斋作琴伴，未须携去斩楼兰。
江头落日照平沙，潮退渔船搁岸斜。白鸟一双临水立，见人惊起入芦花。
城头啼鸟隔花鸣，城外游人傍水行。遥认孤帆何处去，柳塘烟重不分明。
三月东风吹雪消，湖南山色翠如滴。一声羌管无人见，无数梅花落野桥。
月宫清冷桂团团，岁岁花开只自攀。共在人间说天上，不知天上忆人间。
新闸才开老闸过，楼台金碧照江波。愁风闷雨人无寐，海国平分鬼气多。
李杜诗篇万人传，至今已觉不新鲜。江山代有才人出，各领风骚数百年。
骝马新跨白玉鞍，战罢沙场月色寒。城头铁鼓声犹震，匣里金刀血未干。
故国东望路漫漫，双袖龙钟泪不干。马上相逢无纸笔，凭君传语报平安。
梁园日暮乱飞鸦，极目萧条三两家。庭树不知人去尽，春来还发旧时花。
黄昏鼓角似边州，三十年前上此楼。今日山城对垂泪，伤心不独为悲秋。
花时同醉破春愁，醉折花枝当酒筹。忽忆故人天际去，计程今日到梁州。
宣室求贤访逐臣，贾生才调更无伦。可怜夜半虚前席，不问苍生问鬼神。
寒山吹笛唤春归，迁客相看泪满衣。洞庭一夜无穷雁，不待天明尽北飞。
五月榴花照眼明，枝间时见子初成。可怜此地无车马，颠倒苍苔落绛英。
草满池塘水满陂，山衔落日浸寒漪。牧童归去横牛背，短笛无腔信口吹。
一为迁客去长沙，西望长安不见家。黄鹤楼中吹玉笛，江城五月落梅花。
南去北来休便休，白苹吹尽楚江秋。道人不是悲秋客，一任晚山相对愁。
清溪流过碧山头，空水澄鲜一色秋。隔断红尘三十里，白云红叶两悠悠。
未会牵牛意若何，须邀织女织金梭。年年乞与人间巧，不道人间巧已多。
乳鸦啼散玉屏空，一枕新凉一扇风。睡起秋色无觅处，满阶梧桐月明中。
暮云收尽溢清寒，银汉无声转玉盘。此生此夜不长好，明月明年何处看。
独上江楼思悄然，月光如水水如天。同来玩月人何在，风景依稀似去年。
水光潋滟晴方好，山色空蒙雨亦奇。欲把西湖比西子，淡妆浓抹总相宜。
绿槐夹道集昏鸦，敕使传宣坐赐茶。归到玉堂清不寐，月钩初上紫薇花。
纸屏石枕竹方床，手倦抛书午梦长。睡起莞然成独笑，数声渔笛在沧浪。
禁门深锁寂无哗，浓墨淋漓两相麻。唱彻五更天未晓，一墀月浸紫薇花。
傲吏身闲笑五侯，西江取竹起高楼。南风不用蒲葵扇，纱帽闲眠对水鸥。
丝纶阁下文章静，钟鼓楼中刻漏长。独坐黄昏谁是伴，紫薇花对紫薇郎。
半亩方塘一鉴开，天光云影共徘徊。问渠那得清如许，为有源头活水来。
昨夜江边春水生，艨艟巨舰一毛轻。向来枉费推移力，此日中流自在行。
一泓清可沁诗脾，冷暖年来只自知。流出西湖载歌舞，回头不似在山时。
荷尽已无擎雨盖，菊残犹有傲霜枝。一年好景君须记，最是橙黄橘绿时。
寒夜客来茶当酒，竹炉汤沸火初红。寻常一样窗前月，才有梅花便不同。
初闻征雁已无蝉，百尺楼台水接天。青女素娥俱耐冷，月中霜里斗婵娟。
不受尘埃半点侵，竹篱茅舍自甘心。只因误识林和靖，惹得诗人说到今。
南枝才放两三花，雪里吟香弄粉些。淡淡著烟浓著月，深深笼水浅笼沙。
梅雪争春未肯降，骚人阁笔费评章。梅须逊雪三分白，雪却输梅一段香。
有梅无雪不精神，有雪无诗俗了人。日暮诗成天又雪，与梅并作十分春。
草铺横野六七里，笛弄晚风三四声。归来饱饭黄昏后，不脱蓑衣卧月明。
潇湘何事等闲回，水碧沙明两岸苔。二十五弦弹夜月，不胜清怨却飞来。
一团茅草乱蓬蓬，蓦地烧天蓦地空。争似满炉煨榾柮，漫腾腾地暖烘烘。
灵台无计逃神矢，风雨如磐暗故园。寄意寒星荃不察，我以我血荐轩辕。
血沃中原肥劲草，寒凝大地发春华。英雄多故谋夫病，泪洒崇陵噪暮鸦。
岂有豪情似旧时，花开花落两由之。何期泪洒江南雨，又为斯民哭健儿。
万家墨面没蒿莱，敢有歌吟动地哀。心事浩茫连广宇，于无声处听惊雷。
雁荡应名是若山，山水奇秀人称赞。赞美石僧勤接客，客游雁荡乐忘返。
底事听诗听不清，此翁耳壳欠分明。拟携谢朓惊人句，来向青天颂数声。
骑牛远远过前村，吹笛风斜隔陇闻。多少长安名利客，机关用尽不如君。
耕犁千亩实千箱，力尽筋疲谁复伤。但得众生皆得饱，不辞羸病卧残阳。
万户伤心生野烟，百官何日再朝天。秋槐落叶空宫里，凝碧池头奏管弦。
景阳宫井剩堪悲，不尽龙鸾誓死期。肠断吴王宫外水，浊泥犹得葬西施。
昔日龌龊不足夸，今朝放荡思无涯。春风得意马蹄疾，一日看尽长安花。
绝顶新秋生夜凉，鹤翻松露滴衣裳。前村月照半江水，僧在翠微开竹房。
竹坞无尘水槛清，相思迢递隔重城。秋阴不散霜飞晚，留得枯荷听雨声。
山桃红花满上头，蜀江春水拍山流。花红易衰似郎意，水流无限似侬愁。
柳条百尺拂银塘，且莫深青只浅黄。未必柳条能蘸水，水中柳影引他长。
晚风不许鉴清漪，却许重帘到地垂。平野无山遮落日，西窗红到月来时。
菱叶萦波荷飐风，荷花深处小舟通。逢郎欲语低头笑，碧玉搔头落水中。
早潮才落晚潮来，一月周流六十回。不独光阴朝复暮，杭州老去被潮催。
百千家似围棋局，十二街如种菜畦。遥认微微入朝火，一条星宿五门西。
泪尽罗巾梦不成，夜深前殿按歌声。红颜未老恩先断，斜倚薰笼坐到明。
邯郸驿里逢冬至，抱膝灯前影伴身。想得家中夜深坐，还应说着远行人。
胡麻饼样学京都，面脆油香新出炉。寄予饥谗杨大使，尝看得似辅兴无。
巴东船舫上巴西，波面风生雨脚齐。水蓼冷花红簌簌，江蓠湿叶碧凄凄。
江畔谁家唱竹枝，前声断咽后声迟。怪来调苦缘词苦，多是通州司马诗。
瞿塘峡口水烟低，白帝城头月向西。唱到竹枝声咽处，寒猿闲鸟一时啼。
竹枝苦怨怨何人，夜静山空歇又闻。蛮儿巴女齐声唱，愁杀江南病使君。
山前山后是青草，尽日出门还掩门。每思骨肉在天畔，来看野翁怜子孙。
山上黄犊走避人，山下女郎歌满野。我独南征恨此身，更有无成出关者。
东郎屹立向东方，翘首朝朝候太阳。一片丹心存万古，谁云坐处是遐荒。
江城隔水是东洲，浑似金鳌水上浮。万顷颓波分泻去，一洲千古砥中流。
马嘶残日没残霞，二月东风便到家。莫羡长安占春者，明年始见故园花。
一川草色青袅袅，绕屋水声如在家。怅望美人不携手，墙东又发数枝花。
桂林须产千株桂，未解当天影日开。我到月中收得种，为君移向故园栽。
白玉先生多在市，青牛道士不居山。但能共得丹田语，正是忙时身亦闲。
数点烟香出庙门，女娥飞去影中存。年年岭上春无主，露泣花愁断客魂。
扫叶煎茶摘叶书，心闲无梦夜窗虚。只应光武恩波晚，岂是严君恋钓鱼。
功名若及鸱夷子，必拟将舟泛洞庭。柳色湖光好相待，我心非醉亦非醒。
黑黍舂来酿酒饮，青禾刈了驱牛载。大姑小叔常在眼，却笑长安在天外。
曾于清海独闻蝉，又向空庭夜听泉。不似斋堂人静处，秋声常在七条弦。
江边野花不须采，粱头野燕不用亲。西施本是越溪女，承恩不荐越溪人。
涧草疏疏萤火光，山月朗朗枫树长。南村犊子夜声急，应是栏边新有霜。
誓扫匈奴不顾身，五千貂锦丧胡尘。可怜无定河边骨，犹是春闺梦里人。
八月长江去浪平，片帆一道带风轻。极目不分天水色，南山南是岳阳城。
去年今日此门中，人面桃花相映红。人面不知何处去，桃花依旧笑春风。
公子王孙逐后尘，绿珠垂泪滴罗巾。侯门一入深似海，从此萧郎是路人。
松下茅亭五月凉，汀沙云树晚苍苍。行人无限秋风思，隔水青山似故乡。
江月去人只数尺，风灯照夜欲三更。沙头宿鹭联拳静，船尾跳鱼拨剌鸣。
长安回望绣成堆，山顶千门次第开。一骑红尘妃子笑，无人知是荔枝来。
千秋佳节名空在，承露丝囊世已无。唯有紫苔偏称意，年年因雨上金铺。
青山隐隐水迢迢，秋尽江南草未凋。二十四桥明月夜，玉人何处教吹箫。
清时有味是无能，闲爱孤云静爱僧。欲把一麾江海去，乐游原上望昭陵。
繁华事散逐香尘，流水无情草自春。日暮东风怨啼鸟，落花犹似坠楼人。
雪衣雪发青玉觜，群捕鱼儿溪影中。惊飞远映碧山去，一树梨花落晚风。
落魄江湖载酒行，楚腰纤细掌中轻。十年一觉扬州梦，赢得青楼薄幸名。
满目青山未得过，镜中无那鬓丝何。只言旋老转无事，欲到中年事更多。
自是寻春去较迟，不须惆怅怨芳时。狂风落尽深红色，绿叶成阴子满枝。
去岁曾经此县城，县民无口不冤声。新来县宰加朱绂，便是生灵血染成。
远路东西欲问谁，寒来无处寄寒衣。去时初种庭前树，树已胜巢人未归。
昨日草枯今日青，羁人又动故乡情。夜来有梦登归路，不到桐庐已及明。
危冠广袖楚宫妆，独步闲庭逐夜凉。自把玉钗敲砌竹，清歌一曲月如霜。
玉楼天半起笙歌，风送宫嫔笑语和。月殿影开闻夜漏，水精帘卷近秋河。
适看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。
众星罗列夜明深，岩点孤灯月未沉。圆满光华不磨镜，挂在青天是我心。
秦川如画谓如丝，去国还家一望时。公子王孙莫来好，岭花多是断肠枝。
绿暗红稀出凤城，暮云楼阁古今情。行人莫听官前水，流尽年光是此声。
半身映竹轻闻语，一手揭帘微转头。此意别人应未觉，不胜情绪两风流。
桃花脸薄难藏泪，柳叶眉长易觉愁。密迹未成当面笑，几回抬眼又低头。
雾为襟袖玉为冠，半似羞人半忍寒。别易会难长自叹，转身应把泪珠弹。
两重门里玉堂前，寒食花枝月午天。想得那人垂手立，娇羞不肯上秋千。
恻恻轻寒剪剪风，杏花飘雪小桃红。夜深斜搭秋千索，楼阁朦胧细雨中。
碧阑干外绣帘垂，猩色屏风画折枝。八尺龙须方锦褥，已凉天气未寒时。
离别家乡岁月多，近来人事半消磨。惟有门前镜湖水，春风不改旧时波。
君王城上竖降旗，妾在深宫哪得知。十四万人齐解甲，更无一个是男儿。
家在闽山东复东，其中岁岁有花红。而今再到花红处，花在旧时红处红。
飒飒西风满院载，蕊寒香冷蝶难来。他年我若为青帝，报与桃花一处开。
客舍并州已十霜，归心日夜忆咸阳。无端更渡桑乾水，却望并州是故乡。
破却千家作一池，不栽桃李种蔷薇。蔷薇花落秋风起，荆棘满亭君自知。
今日相逢落叶前，洞庭秋水远连天。共说金华旧游处，回看北斗欲潸然。
雪晴云散北风寒，楚水吴山道路难。今日送君须尽醉，明朝相忆路漫漫。
空门寂寂淡吾身，溪雨微微洗客尘。卧向白云情未尽，任他黄鸟醉芳春。
千形万象竟还空，映水藏山片复重。无限旱苗枯欲尽，悠悠闲处作奇峰。
凤吹声如隔彩霞，不知墙外是谁家。重门深锁无寻处，疑有碧桃千树花。
谁家玉笛暗飞声，散入春风满洛城。此夜曲中闻折柳，何人不起故园情。
问余何意栖碧山，笑而不答心自闲。桃花流水窅然去，别有天地非人间。
镜湖流水漾清波，狂客归舟逸兴多。山阴道士如相见，应写黄庭换白鹅。
杨花落尽子规啼，闻道龙标过五溪。我寄愁心与明月，随风直到夜郎西。
月落星稀天欲明，孤灯未灭梦难成。披衣更向门前望，不忿朝来鹊喜声。
宜阳城下草萋萋，涧水东流复向西。芳树无人花自落，春山一路鸟空啼。
黄陵庙前莎草春，黄陵女儿蒨裙新。轻舟短櫂唱歌去，水远山长愁杀人。
曾留宋玉旧衣裳，惹得巫山梦里香。云雨无情难管领，任他别嫁楚襄王。
珠箔轻明拂玉墀，披香新殿斗腰支。不须看尽鱼龙戏，终谴君王怒偃师。
十岁裁诗走马成，冷灰残烛动离情。桐花万里关山路，雏凤清于老凤声。
寻芳不觉醉流霞，倚树沉眠日已斜。客散酒醒深夜后，更持红烛赏残花。
九庙无尘八马回，奉天城垒长春苔。咸阳原上英雄骨，半向君家养马来。
嵩云秦树久离居，双鲤迢迢一纸书。休问梁园旧宾客，茂陵秋雨病相如。
君到临邛问酒垆，近来还有长卿无。金徽却是无情物，不许文君忆故夫。
荷叶生时春恨生，荷叶枯时秋恨成。深知身在情长在，怅望江头江水声。
六曲连环接翠帷，高楼半夜酒醒时。掩灯遮雾密如此，雨落月明两不知。
日日春光斗日光，山城斜路杏花香。几许心绪浑无事，得及游丝百尺长。
日射纱窗风撼扉，香罗拭手春事违。回廊四合掩寂寞，碧鹦鹉对红蔷薇。
乘兴南游不戒严，九重谁省谏书函。春风举国裁宫锦，半作障泥半作帆。
为有云屏无限娇，凤城寒尽怕春宵。无端嫁得金龟婿，辜负香衾事早朝。
瑶池阿母绮窗开，黄竹歌声动地哀。八骏日行三万里，穆王何事不重来。
从来系日乏长绳，水去云回恨不胜。欲就麻姑买沧海，一杯春露冷如冰。
无事经年别远公，帝城钟晓忆西峰。炉烟消尽寒灯晦，童子开门雪满松。
月色灯光满帝都，香车宝辇隘通衢。身闲不睹中兴盛，羞逐乡人赛紫姑。
暮雨潇潇江上村，绿林豪客夜知闻。他时不用逃姓名，世上如今半是君。
江城吹角水茫茫，曲引边声怨思长。惊起暮天沙上雁，海门斜去两三行。
远别秦城万里游，乱山高下出商州。关门不锁寒溪水，一夜潺湲送客愁。
离人无语月无声，明月有光人有情。别后相思人似月，云间水上到层城。
汴水东流无限春，隋家宫阙已成尘。行人莫上长堤望，风起杨花愁杀人。
燕语如伤旧国春，宫花一落已成尘。自从一闭风光后，几度飞来不见人。
回乐峰前沙似雪，受降城下月如霜。不知何处吹芦管，一夜征人尽望乡。
风情渐老见春羞，到处芳魂感旧游。多谢长条似相识，强垂烟穗拂人头。
猿啼客散暮江头，人自伤心水自流。同作逐臣君更远，青山万里一孤舟。
纱窗日落渐黄昏，金屋无人见泪痕。寂寞空庭春欲晚，梨花满地不开门。
更深月色半人家，北斗阑干南斗斜。今夜偏知春气暖，虫声新透绿窗纱。
华表千年一鹤归，凝丹为顶雪为衣。星星仙语人听尽，却向五云翻翅飞。
山围故国周遭在，潮打空城寂寞回。淮水东边旧时月，夜深还过女墙来。
湖光秋月两相和，潭面无风镜未磨。遥望洞庭山水翠，白银盘里一青螺。
城外春风吹酒旗，行人挥袂日落时。长安陌上无穷树，唯有垂杨管别离。
百亩庭中半是苔，桃花净尽菜花开。种桃道士归何处，前度刘郎今又来。
白帝城头春草生，白盐山下蜀江清。南人上来歌一曲，北人莫上动乡情。
城西门外滟预堆，年年波浪不能摧。懊恼人心不如石，少时东去复西来。
楚水巴山江雨多，巴人能唱本乡歌。今朝北客思归去，回入纥那披绿罗。
瞿塘嘈嘈十二滩，此中道路古来难。长恨人心不如水，等闲平地起波澜。
两岸山花似雪开，家家春酒满银杯。昭君坊中多女伴，永安宫外踏青来。
日出三竿春雾消，江头蜀客驻兰桡。凭寄狂夫书一纸，住在成都万里桥。
巫峡苍苍烟雨时，清猿啼在最高枝。个里愁人肠自断，由来不是此声悲。
杨柳青青江水平，闻郎江上唱歌声。东边日出西边雨，道是无晴却有晴。
岁岁金河复玉关，朝朝马策与刀环。三春白雪归青冢，万里黄河绕黑山。
宦情羁思共凄凄，春半如秋意转迷。山城过雨百花尽，榕叶满庭莺乱啼。
海畔尖山似剑芒，秋来处处割愁肠。若为化作身千亿，散向峰头望故乡。
二十年来万事同，今朝岐路忽西东。皇恩若许归田去，晚岁当为邻舍翁。
别离不独恨蹄轮，渡口风帆发理频。何处青楼方凭槛，半江斜日认归人。
不论平地与山尖，无限风光尽被占。采得百花成蜜后，为谁辛苦为谁甜。
家国兴亡自有时，吴人何苦怨西施。西施若解倾吴国，越国亡来又是谁。
锺陵醉别十余春，重见云英掌上身。我未成名君未嫁，可能俱是不如人。
得即高歌失即休，多愁多恨亦悠悠。今朝有酒今朝醉，明日愁来明日愁。
昔日齷齪不足夸，今朝放荡思无崖。春风得意马蹄疾，一日看尽长安花。
谷口春残黄鸟稀，辛夷花尽杏花飞。始怜幽竹山窗下，不改清阴待我归。
冷烛无烟绿蜡干，芳心犹卷怯春寒。一缄书札藏何事，会被东风暗拆看。
皎洁西楼月未斜，笛声寥亮入东家。却令灯下载衣妇，误剪同心一半花。
钓罢归来不系船，江村月落正堪眠。纵然一夜风吹去，只在芦花浅水边。
楼下公孙昔擅场，空教女子爱军装。潼关一败胡儿喜，簇马骊山看御汤。
门前春水白苹花，岸上无人小艇斜。商女经过江欲暮，散抛残食饲神鸦。
西风吹老洞庭波，一夜湘君白发多。醉后不知天在水，满船清梦压星河。
襄阳好向岘亭看，人物萧条属岁阑。为报习家多置酒，夜来风雪过江寒。
花落长川草色青，暮山重迭雨冥冥。逢春便觉飘蓬苦，今日分飞一涕零。
旧山虽在不关身，且向长安过暮春。一树梨花一溪月，不知今夜属何人。
一去辽阳系梦魂，忽传征骑到中门。纱窗不肯施红粉，徒遣萧郎问泪痕。
昨夜风开露井桃，未央前殿月轮高。平阳歌舞新承宠，帘外春寒赐锦袍。
闺中少妇不知愁，春日凝妆上翠楼。忽见陌头杨柳色，悔教夫婿觅封侯。
流水通波接武冈，送君不觉有离伤。青山一道同云雨，明月何曾是两乡。
中庭地白树栖鸦，冷露无声湿桂花。今夜月明人尽望，不知秋思落谁家。
江雨霏霏江草齐，六朝如梦鸟空啼。无情最是台城柳，依旧烟笼十里堤。
冰簟银床梦不成，碧天如水夜云轻。雁声远过潇湘去，十二楼中月自明。
悲莫悲兮生别离，登山临水送将归。武昌无限新栽柳，不见杨花扑面飞。
绿绮新裁织女机，摆风摇日影离披。只因青帝行春罢，闲倚东墙卓翠旗。
宿有乔林饮有溪，生来踪迹远尘泥。不知心更愁何事，每向深山夜夜啼。
惆怅人间万事违，两人同去一人归。生憎平望亭前水，忍照鸳鸯相背飞。
劳歌一曲解行舟，红叶青山水急流。日暮酒醒人已远，满天风雨下西楼。
风前一叶压荷蕖，解报新秋又得鱼。兔走乌驰人语静，满溪红袂棹歌初。
王家山水画图中，意思都卢粉墨容。今日忽登虚境望，步摇冠翠一千峰。
西风忽报雁双双，人世心形两自降。不为鱼肠有真诀，谁能夜夜立清江。
阑边不见蘘蘘叶，砌下惟翻艳艳丛。细视欲将何物比，晓霞初叠赤城宫。
水荇斜牵绿藻浮，柳丝和叶卧清流。何时得向溪头赏，旋摘菱花旋泛舟。
二月杨花轻复微，春风摇荡惹人衣。他家本是无情物，一向南飞又北飞。
泠色初澄一带烟，幽声遥泻十丝弦。长来枕上牵情思，不使愁人半夜眠。
晓蝉鸣咽暮莺愁，言语殷勤十指头。罢阅梵书劳一弄，散随金磬泥清秋。
凭阑却忆骑鲸客，把酒临风手自招。细雨声中停去马，夕阳影里乱鸣蜩。
传闻象郡隔南荒，绛实丰肌不可忘。近有青衣连楚水，素浆还得类琼浆。
红开露脸误文君，司蒡芙蓉草绿云。造化大都排比巧，衣裳色泽总薰薰。
枫叶千枝复万枝，江桥掩映暮帆迟。忆君心似西江水，日夜东流无歇时。
秋丛绕舍似陶家，遍绕篱边日渐斜。不是花中偏爱菊，此花开尽更无花。
曾经沧海难为水，除却巫山不是云。取次花丛懒回顾，半缘修道半缘君。
残灯无焰影幢幢，此夕闻君谪九江。垂死病中惊坐起，暗风吹雨入寒窗。
金陵津渡小山楼，一宿行人自可愁。潮落夜江斜月里，两三星火是瓜洲。
禁门宫树月痕过，媚眼惟看宿鹭窠。斜拔玉钗灯影畔，剔开红焰救飞蛾。
边城暮雨雁飞低，芦笋初生渐欲齐。无数铃声遥过碛，应驮白练到安西。
酷怜风月为多情，还到春时别恨生。倚柱寻思倍惆怅，一场春梦不分明。
一树寒梅白玉条，迥临林村傍溪桥。不知近水花先发，疑是经春雪未销。
山光物态弄春晖，莫为轻阴便拟归。纵使晴明无雨色，入云深处亦沾衣。
隐隐飞桥隔野烟，石矶西畔问渔船。桃花尽日随流水，洞在清溪何处边。
竹帛烟销帝业虚，关河空锁祖龙居。坑灰未冷山东乱，刘项元来不读书。
扬子江头杨柳春，杨花愁杀渡江人。数声风笛离亭晚，君向潇湘我向秦。
半烟半雨江桥畔，映杏映桃山路中。会得离人无限意，千丝万絮惹春风。
三十年来寻剑客，几回落叶又抽枝。自从一见桃花后，直至如今更不疑。
寂寂花时闭院门，美人相并立琼轩。含情欲说宫中事，鹦鹉前头不敢言。
岸阔樯稀波渺茫，独凭危槛思何长。萧萧远树疏林外，一半秋山带夕阳。
绝顶遥知有隐君，餐芝种术麝为群。多应午灶茶烟起，山下看来是白云。
乱条犹未变初黄，倚得东风势便狂。解把飞花蒙日月，不知天地有清霜。
年来鞍马困尘埃，赖有青山豁我怀。日暮北风吹雨去，数峰清瘦出云来。
梅子金黄杏子肥，麦花雪白菜花稀。日长篱落无人过，唯有蜻蜓蛱蝶飞。
梅子留酸软齿牙，芭蕉分绿与窗纱。日长睡起无情思，闲看儿童捉柳花。
十八姑儿浅淡妆，春衣初试柳芽黄。三三五五东风里，去上吴山答愿香。
芦花远映钓舟行，渔笛时闻两三声。一阵西风吹雨散，夕阳还在水边明。
东风吹落战尘沙，梦想西湖处士家。只恐江南春意减，此心元不为梅花。
鱼虾泼泼初出网，梅杏青青已著枝。满树嫩晴春雨歇，行人四月过准时。
碧纱窗下拆缄封，一纸从头彻尾空。料想仙郎无别意，忆人长在不言中。
山接青霄水浸空，山光滟滟水溶溶。风回一镜揉蓝浅，雨过千峰泼黛浓。
溪头月色白如沙，近水楼台一万家。谁向夜深吹玉笛，伤心莫听后庭花。
特写青笺几往来，佳人何自苦怜才。伤心春与花俱尽，啼杀流莺唤不回。
月出江头半掩门，待郎不至又黄昏。深夜忽听巴渝曲，起剔残灯酒尚温。
雪里山茶取次红，白头孀妇哭青风。自从貂虎横行后，十室金钱九室空。
诗界千年靡靡风，兵魂销尽国魂空。诗中什九从军乐，亘古男儿一放翁。
边月无端照别离，故园何处寄相思。西风不解征人语，一夕萧萧满大旗。
山色江声共寂寥，十三陵树晚萧萧。中原事业如江左，芳草何须怨六朝。
终古高云簇此城，秋风吹散马蹄声。河流大野犹嫌束，山入潼关解不平。
白头风雪上长安，短褐疲驴帽带宽。辜负故园梅树好，南枝开放北枝寒。
珍珠无价玉无瑕，小字贪看问妾家。寻到白堤呼出见，月明残雪映梅花。
客心如水水如愁，容易归帆趁疾流。忽讶船窗送吴语，故山月已挂船头。
只眼须凭自主张，纷纷艺菀漫雌黄。矮人看戏何曾见，都是随人说短长。
穆湖莲叶小于钱，卧柳虽多不碍船。两岸新苗才过雨，夕阳沟水响溪田。
独坐池塘如虎踞，绿荫树下养精神。春来我不先开口，哪个虫儿敢作声。
翻身跃入七人房，回首峰峦入莽苍。四十八盘才走过，风驰又已到钱塘。
暮色苍茫看劲松，乱云飞渡仍从容。天生一个仙人洞，无限风光在险峰。
孩儿立志出乡关，学不成名誓不还。埋骨何须桑梓地，人生无处不青山。
知君书记本翩翩，为许从戎赴朔边。红粉楼中应计日，燕支山下莫经年。
迟日园林悲昔游，今春花鸟作边愁。独怜京国人南窜，不似湘江水北流。
泪湿罗巾梦不成，夜深前殿按歌声。红颜未老恩先断，斜倚薰笼坐到明。
娉娉袅袅十三馀，豆蔻梢头二月初。春风十里扬州路，卷上珠帘总不如。
多情却似总无情，唯觉樽前笑不成。蜡烛有心还惜别，替人垂泪到天明。
近寒食雨草萋萋，著麦苗风柳映堤。等是有家归未得，杜鹃休向耳边啼。
西宫夜静百花香，欲卷珠帘春恨长。斜抱云和深见月，朦胧树色隐昭阳。
芙蓉不及美人妆，水殿风来珠翠香。谁分含啼掩秋扇，空悬明月待君王。
香帏风动花入楼，高调鸣筝缓夜愁。肠断关山不解说，依依残月下帘钩。
钱塘江畔是谁家，江上女儿全胜花。吴王在时不得出，今日公然来浣纱。
乘舆执玉已登坛，细草沾衣春殿寒。昨夜云生拜初月，万年甘露水晶盘。
青鸾飞入合欢宫，紫凤衔花出禁中。可怜今夜千门里，银汉星回一道通。
角鹰初下秋草稀，铁骢抛鞚去如飞。少年猎得平原兔，马后横捎意气归。
一从恩谴度潇湘，塞北江南万里长。莫道蓟门书信少，雁飞犹得到衡阳。
闻道将军破海门，如何远谪渡湘沅。春来明主封西岳，自有还君紫绶恩。
与君同病复漂沦，昨夜宣城别故人。明主恩深非岁久，长江还共五溪滨。
南浦逢君岭外还，沅溪更远洞庭山。尧时恩泽如春雨，梦里相逢同入关。
霜天留后故情欢，银烛金炉夜不寒。欲问吴江别来意，青山明月梦中看。
源向春城花几重，江明深翠引诸峰。与君醉失松溪路，山馆寥寥传暝钟。
沅溪夏晚足凉风，春酒相携就竹丛。莫道弦歌愁远谪，青山明月不曾空。
孤舟微月对枫林，分付鸣筝与客心。岭色千重万重雨，断弦收与泪痕深。
梁苑秋竹古时烟，城外风悲欲暮天。万乘旌旗何处在，平台宾客有谁怜。
斋心问易太阳宫，八卦真形一气中。仙老言余鹤飞去，玉清坛上雨蒙蒙。
醉别江楼橘柚香，江风引雨入舟凉。忆君遥在潇湘月，愁听清猿梦里长。
故园今在灞陵西，江畔逢君醉不迷。小弟邻庄尚渔猎，一封书寄数行啼。
秋在水清山暮蝉，洛阳树色鸣皋烟。送君归去愁不尽，又惜空度凉风天。
津头云雨暗湘山，迁客离忧楚地颜。遥送扁舟安陆郡，天边何处穆陵关。
莫道秋江离别难，舟船明日是长安。吴姬缓舞留君醉，随意青枫白露寒。
南越归人梦海楼，广陵新月海亭秋。宝刀留赠长相忆，当取戈船万户侯。
玉碗金罍倾送君，江西日落起黄云。扁舟乘月暂来去，谁道沧浪吴楚分。
深林秋水近日空，归棹演漾清阴中。夕浦离觞意何已，草根寒露悲鸣虫。
长亭驻马未能前，井邑苍茫含暮烟。醉别何须更惆怅，回头不语但垂鞭。
清江月色傍林秋，波上荧荧望一舟。鄂渚轻帆须早发，江边明月为君留。
摇曳巴陵洲渚分，清江传语便风闻。山长不见秋城色，日暮蒹葭空水云。
黄河渡头归问津，离家几日茱萸新。漫道闺中飞破镜，犹看陌上别行人。
辰阳太守念王孙，远谪沅溪何可论。黄鹤青云当一举，明珠吐著抱君恩。
冬夜伤离在五溪，青鱼雪落脍橙荠。武冈前路看斜月，片片舟中云向西。
远别舟中蒋山暮，君行举首燕城路。蓟门秋月隐黄云，期向金陵醉江树。
别馆萧条风雨寒，扁舟月色渡江看。酒酣不识关西道，却望春江云尚残。
桂阳秋水长沙县，楚竹离声为君变。青山隐隐孤舟微，白鹤双飞忽相见。
沅江流水到辰阳，溪口逢君驿路长。远谪谁知望雷雨，明年春水共还乡。
龙溪只在龙标上，秋月孤山两相向。谴谪离心是丈夫，鸿恩共待春江涨。
东楚吴山驿树微，轺车衔命奉恩辉。英僚携出新丰酒，半道遥看骢马归。
吴掾留觞楚郡心，洞庭秋雨海门阴。但令意远扁舟近，不道沧江百丈深。
留君夜饮对潇湘，从此归舟客梦长。岭上梅花侵雪暗，归时还拂桂花香。
叩齿焚香出世尘，斋坛鸣磐步虚人。百花仙酝能留客，一饭胡麻度几春。
河上老人坐古槎，合丹只用青莲花。至今八十如四十，口道沧溟是我家。
音书杜绝白狼西，桃李无颜黄鸟啼。寒雁春深归去尽，出门肠断草萋萋。
鈒镂银盘盛蛤蜊，镜湖莼菜乱如丝。乡曲近来佳此味，遮渠不道是吴儿。
长安南下几程途，得到邗沟吊绿芜。渚畔鲈鱼舟上钓，羡君归老向东吴。
春教风景驻仙霞，水面鱼身总带花。人世不思灵卉异，竞将红缬染轻沙。
芸香误比荆山玉，那似登科甲乙年。淡沲鲜风将绮思，飘花散蕊媚青天。
青鸟东飞正落梅，衔花满口下瑶台。一枝为授殷勤意，把向风前旋旋开。
霜规不让黄金色，圆质仍含御史香。何处同声情最异，临川太守谢家郎。
万里桥头独越吟，知凭文字写愁心。细侯风韵兼前事，不止为舟也作霖。
绿沼红泥物象幽，范汪兼倅李并州。离亭急管四更后，不见车公心独愁。
万条江柳早秋枝，袅地翻风色未衰。欲折尔来将赠别，莫教烟月两乡悲。
浩思蓝山玉彩寒，冰囊敲碎楚金盘。诗家利器驰声久，何用春闱榜下看。
惊看天地白荒荒，瞥见青山旧夕阳。始信大威能照映，由来日月借生光。
蜀门西更上青天，强为公歌蜀国弦。卓氏长卿称士女，锦江玉垒献山川。
昔以多能佐碧油，今朝同泛旧仙舟。凄凉逝水颓波远，惟有碑泉咽不流。
峨嵋山下水如油，怜我心同不系舟。何日片帆离锦浦，棹声齐唱发中流。
玉垒山前风雪夜，锦官城外别离魂。信陵公子如相问，长向夷门感旧恩。
曦轮初转照仙扃，旋擘烟岚上窅冥。不得玄晖同指点，天涯苍翠漫青青。
菌阁芝楼杳霭中，霞开深见玉皇宫。紫阳天上神仙客，称在人间立世功。
水国蒹葭夜有霜，月寒山色共苍苍。谁言千里自今夕，离梦杳如关塞长。
花落梧桐凤别凰，想登秦岭更凄凉。安仁纵有诗将赋，一半音词杂悼亡。
前溪独立后溪行，鹭识朱衣自不惊。借问人间愁寂意，伯牙弦绝已无声。
碧玉双幢白玉郎，初辞天帝下扶桑。手持云篆题新榜，十万人家春日长。
消瘦翻堪见令公，落花无那恨东风。侬心犹道青春在，羞看飞蓬石镜中。
公子翩翩说校书，玉弓金勒紫绡裾。玄成莫便骄名誉，文采风流定不知。
翩翩射策东堂秀，岂复相逢豁寸心。借问风光为谁丽，万条丝柳翠烟深。
锦浦归舟巫峡云，绿波迢递雨纷纷。山阴妙术人传久，也说将鹅与右军。
延英晓拜汉恩新，五马腾骧九陌尘。今日谢庭飞白雪，巴歌不复旧阳春。
才游象外身虽远，学茂区中事易闻。自顾漳滨多病后，空瞻逸翮舞青云。
千叠云峰万顷湖，白波分去绕荆吴。感君识我枕流意，重示瞿塘峡口图。
洛阳陌上埋轮气，欲逐秋空击隼飞。今日芝泥检征诏，别须台外振霜威。
远水长流洁复清，雪窗高卧与云平。不嫌袁室无烟火，惟笑商山有姓名。
双鱼底事到侬家，扑手新诗片片霞。唱到白苹洲畔曲，芙蓉空老蜀江花。
平临云鸟八窗秋，壮压西川四十州。诸将莫贪羌族马，最高层处见边头。
吴钧蕙圃移嘉木，正及东溪春雨时。日晚莺啼何所为，浅深红腻压繁枝。
不堪红叶青苔地，又是凉风暮雨天。莫怪独吟秋思苦，比君校近二毛年。
宠辱忧欢不到情，任他朝市自营营。独寻秋景城东去，白鹿原头信马行。
华阳观里仙桃发，把酒看花心自知。争忍开时不同醉，明朝后日即空枝。
莫悲金谷园中月，莫叹天津桥上春。若学多情寻往事，人间何处不伤神。
人道秋中明月好，欲邀同赏意如何。华阳洞里秋坛上，今夜清光此处多。
春来无伴闲游少，行乐三分减二分。何况今朝杏园里，闲人逢尽不逢君。
不见刘君来近远，门前两度满枝花。朝来惆怅宣平过，柳巷当头第一家。
慈恩春色今朝尽，尽日徘徊倚寺门。惆怅春归留不得，紫藤花下渐黄昏。
香胜烧兰红胜霞，城中最数令公家。人人散后君须看，归到江南无此花。
自怜幽会心期阻，复愧嘉招书信频。王事牵身去不得，满山松雪属他人。
百岁几回同酩酊，一年今日最芳菲。愿将花赠天台女，留取刘郎到夜归。
杨氏弟兄俱醉卧，披衣独起下高斋。夜深不语中庭立，月照藤花影上阶。
乱峰深处云居路，共踏花行独惜春。胜地本来无定主，大都山属爱山人。
霄汉风尘俱是系，蔷薇花委故山深。怜君独向涧中立，一把红芳三处心。
文略也从牵吏役，质夫何故恋嚣尘。始知解爱山中宿，千万人中无一人。
莫羡蓬莱鸾鹤侣，道成羽翼自生身。君看名在丹台者，尽是人间修道人。
雪尽终南又欲春，遥怜翠色对红尘。千车万马九衢上，回首看山无一人。
芳意将阑风又吹，白云离叶雪辞枝。集贤雠校无闲日，落尽瑶花君不知。
九月徐州新战后，悲风杀气满山河。唯有流沟山下寺，门前依旧白云多。
多病多愁心自知，行年未老发先衰。随梳落去何须惜，不落终须变作丝。
成名共记甲科上，署吏同登芸阁间。唯是尘心殊道性，秋蓬常转水长闲。
黄金不惜买蛾眉，拣得如花三四枝。歌舞教成心力尽，一朝身去不相随。
暗将心地出人间，五六年来人怪闲。自嫌恋着未全尽，犹爱云泉多在山。
风竹松烟昼掩关，意中长似在深山。无人不怪长安住，何独朝朝暮暮闲。
厌从薄宦校青简，悔别故山思白云。犹喜兰台非傲吏，归时应免动移文。
喧喧车骑帝王州，羁病无心逐胜游。明月春风三五夜，万人行乐一人愁。
江海漂漂共旅游，一樽相劝散穷愁。夜深醒后愁还在，雨滴梧桐山馆秋。
地僻门深少送迎，披衣闲坐养幽情。秋庭不扫携藤杖，闲踏梧桐黄叶行。
半死梧桐老病身，重泉一念一伤神。手携稚子夜归院，月冷空房不见人。
烟叶葱茏苍麈尾，霜皮驳落紫龙鳞。欲知松老看尘壁，死却题诗几许人。
泪眼凌寒冻不流，每经高处即回头。遥知别后西楼上，应凭栏干独自愁。
偶献子虚登上第，却吟招隐忆中林。春萝秋桂莫惆怅，纵有浮名不系心。
不用裁为鸣凤管，不须截作钓鱼竿。千花百草凋零后，留向纷纷雪里看。
酒盏酌来须满满，花枝看即落纷纷。莫言三十是年少，百岁三分已一分。
相思夕上松台立，蛩思蝉声满耳秋。惆怅东亭风月好，主人今夜在鄜州。
忽忆芳时频酩酊，却寻醉处重徘徊。杏花结子春深后，谁解多情又独来。
三十年来坐对山，唯将无事化人间。斋时往往闻钟笑，一食何如不食闲。
欲寻秋景闲行去，君病多慵我兴孤。可惜今朝山最好，强能骑马出来无。
怜君马瘦衣裘薄，许到江东访鄙夫。今日正闲天又暖，可能扶病暂来无。
曲江柳条渐无力，杏园伯劳初有声。可怜春浅游人少，好傍池边下马行。
夜泪暗销明月幌，春肠遥断牡丹庭。人间此病治无药，唯有楞伽四卷经。
无月无灯寒食夜，夜深独立暗花前。忽因时节惊年几，四十如今欠一年。
花园欲去去应迟，正是风吹狼籍时。近西数树犹堪醉，半落春风半在枝。
宫漏三声知半夜，好风凉月满松筠。此时闲坐寂无语，药树影中唯两人。
心绪万端书两纸，欲封重读意迟迟。五声宫漏初鸣后，一点窗灯欲灭时。
年来白发两三茎，忆别君时髭未生。惆怅料君应满鬓，当初是我十年兄。
莫道岐州三日程，其如风雪一身行。与君况是经年别，暂到城来又出城。
归骑纷纷满九衢，放朝三日为泥涂。不知雨雪江陵府，今日排衙得免无。
松雪无尘小院寒，闭门不似住长安。烦君想我看心坐，报道心空无可看。
雪中重寄雪山偈，问答殷勤四句中。本立空名缘破妄，若能无妄亦无空。
残红零落无人赏，雨打风摧花不全。诸处见时犹怅望，况当元九小亭前。
秋思太白峰头雪，晴忆仙游洞口云。未报皇恩归未得，惭君为寄北山文。
旧峰松雪旧溪云，怅望今朝遥属君。共道使臣非俗吏，南山莫动北山文。
相逢俱叹不闲身，直日常多斋日频。晓鼓一声分散去，明朝风景属何人。
前日归时花正红，今夜宿时枝半空。坐惜残芳君不见，风吹狼籍月明中。
入君旅梦来千里，闭我幽魂欲二年。莫忘平生行坐处，后堂阶下竹丛前。
蜀茶寄到但惊新，渭水煎来始觉珍。满瓯似浮堪持玩，况是春深酒渴人。
自知气发每因情，情在何由气得平。若问病根深与浅，此身应与病齐生。
不入城门来五载，同时班列尽官高。何人牢落犹依旧，唯有江陵元士曹。
谷苗深处一农夫，面黑头斑手把锄。何意使人犹识我，就田来送相公书。
微之谪去千余里，太白无来十一年。今日见名如见面，尘埃壁上破窗前。
荒村破屋经年卧，寂绝无人问病身。唯有东都樊著作，至今书信尚殷勤。
红笺白纸两三束，半是君诗半是书。经年不展缘身病，今日开看生蠹鱼。
庭前尽日立到夜，灯下有时坐彻明。此情不语何人会，时复长吁一两声。
黄昏独立佛堂前，满地槐花满树蝉。大抵四时心总苦，就中肠断是秋天。
霜草苍苍虫切切，村南村北行人绝。独出前门望野田，月明荞麦花如雪。
暗虫唧唧夜绵绵，况是秋阴欲雨天。犹恐愁人暂得睡，声声移近卧床前。
寒食非长非短夜，春风不热不寒天。可怜时节堪相忆，何况无灯各早眠。
春来眼暗少心情，点尽黄连尚未平。唯得君书胜得药，开缄未读眼先明。
传语李君劳寄马，病来唯着杖扶身。纵拟强骑无出处，却将牵与趁朝人。
摘得菊花携得酒，绕村骑马思悠悠。下邽田地平如掌，何处登高望梓州。
老游春饮莫相违，不独花稀人亦稀。更劝残杯看日影，犹应趁得鼓声归。
榆荚抛钱柳展眉，两人并马语行迟。还似往年安福寺，共君私试却回时。
惊风吹起塞鸿群，半拂平沙半入云。为问昭君月下听，何如苏武雪中闻。
赋句诗章妙入神，未年三十即无身。常嗟薄命形憔悴，若比弘贞是幸人。
蒲池村里匆匆别，澧水桥边兀兀回。行到城门残酒醒，万重离恨一时来。
忆昔初年三十二，当时秋思已难堪。若为重入华阳院，病鬓愁心四十三。
莫怪近来都不饮，几回因醉却沾巾。谁料平生狂酒客，如今变作酒悲人。
朱绂仙郎白雪歌，和人虽少爱人多。明朝说与诗人道，水部如今不姓何。
天阴一日便堪愁，何况连宵雨不休。一种雨中君最苦，偏梁阁道向通州。
微之诗卷忆同开，假日多应不入台。好句无人堪共咏，冲泥蹋水就君来。
白花冷澹无人爱，亦占芳名道牡丹。应似东宫白赞善，被人还唤作朝官。
别来老大苦修道，炼得离心成死灰。平生忆念消磨尽，昨夜因何入梦来。
风动翠条腰袅娜，露垂红萼泪阑干。移他到此须为主，不别花人莫使看。
自入台来见面稀，班中遥得揖容辉。早知相忆来相访，悔待江头明月归。
顾我镜中悲白发，尽君花下醉青春。不缘眼痛兼身病，可是樽前第二人。
韩公堆北涧西头，冷雨凉风拂面秋。努力南行少惆怅，江州犹似胜通州。
卧逃秦乱起安刘，舒卷如云得自由。若有精灵应笑我，不成一事谪江州。
自学坐禅休服药，从他时复病沉沉。此身不要全强健，强健多生人我心。
人生四十未全衰，我为愁多白发垂。何故水边双白鹭，无愁头上亦垂丝。
大江深处月明时，一夜吟君小律诗。应有水仙潜出听，翻将唱作步虚词。
三声猿后垂乡泪，一叶舟中载病身。莫凭水窗南北望，月明月暗总愁人。
暗上江堤还独立，水风霜气夜棱棱。回看深浦停舟处，芦荻花中一点灯。
把君诗卷灯前读，诗尽灯残天未明。眼痛灭灯犹暗坐，逆风吹浪打船声。
去国辞家谪异方，中心自怪少忧伤。为寻庄子知归处，认得无何是本乡。
若不坐禅销妄想，即须行醉放狂歌。不然秋月春风夜，争那闲思往事何。
花脸云鬟坐玉楼，十三弦里一时愁。凭君向道休弹去，白尽江州司马头。
江回望见双华表，知是浔阳西郭门。犹去孤舟三四里，水烟沙雨欲黄昏。
山吐晴岚水放光，辛夷花白柳梢黄。但知莫作江西意，风景何曾异帝乡。
草烟低重水花明，从道风光似帝京。其奈山猿江上叫，故乡无此断肠声。
亦知官舍非吾宅，且斸山樱满院栽。上佐近来多五考，少应四度见花开。
闻道移居村坞间，竹林多处独开关。故来不是求他事，暂借南亭一望山。
一眼汤泉流向东，浸泥浇草暖无功。骊山温水因何事，流入金铺玉甃中。
西江风候接南威，暑气常多秋气微。犹道江州最凉冷，至今九月着生衣。
叶展影翻当砌月，花开香散入帘风。不如种在天池上，犹胜生于野水中。
天台岭上凌霜树，司马厅前委地丛。一种不生明月里，山中犹教胜尘中。
三日欢游辞曲水，二年愁卧在长沙。每登高处长相意，何况兹楼属庾家。
箬岘亭东有小池，早荷新荇绿参差。中宵把火行人发，惊起双栖白鹭鸶。
建昌江水县门前，立马教人唤渡船。忽似妄年归蔡渡，草风沙雨渭河边。
伤心一尉便终身，叔母年高新妇贫。一片绿衫消不得，腰金拖紫是何人。
昔为东掖垣中客，今作西方社内人。手把杨枝临水坐，闲思往事似前身。
垂鞭相送醉醺醺，遥见庐山指似君。想君初觉从军乐，未爱香炉峰上云。
小树山榴近砌栽，半含红萼带花来。争知司马夫人妒，移到庭前便不开。
藤花浪拂紫茸条，菰叶风翻绿剪刀。闲弄水芳生楚思，时时合眼咏离骚。
泉落青山出白云，萦村绕郭几家分。自从引作池中水，深浅方圆一任君。
怜渠已解咏诗章，摇膝支颐学二郎。莫学二郎吟太苦，才年四十鬓如霜。
病不出门无限时，今朝强出与谁期。经年不上江楼醉，劳动春风扬酒旗。
三千里外卧江州，十五年前哭老刘。昨夜梦中彰敬寺，死生魂魄暂同游。
老辞游冶寻花伴，病别荒狂旧酒徒。更恐五年三岁后，些些谈笑亦应无。
顾我长年头似雪，饶君壮岁气如云。朱颜今日虽欺我，白发他时不放君。
浔阳少有风情客，招宿湖亭尽却回。水槛虚凉风月好，夜深谁共阿怜来。
江柳影寒新雨地，塞鸿声急欲霜天。愁君独向沙头宿，水绕芦花月满船。
身得贰师余气概，家藏都尉旧诗章。江南别有楼船将，燕颔虬须不姓杨。
靖安院里辛夷下，醉笑狂吟气最粗。莫问别来多少苦，低头看取白髭须。
银章暂假为专城，贺客来多懒起迎。似挂绯衫衣架上，朽株枯竹有何荣。
翠幕红筵高在云，歌钟一曲万家闻。路人指点滕王阁，看送忠州白使君。
好去民曹李判官，少贪公事且谋欢。男儿未死争能料，莫作忠州刺史看。
巫女庙花红似粉，昭君村柳翠于眉。诚知老去风情少，见此争无一句诗。
八十秦翁老不归，南宾太守乞寒衣。再三怜汝非他意，天宝遗民见渐稀。
巴童巫女竹枝歌，懊恼何人怨咽多。暂听遣君犹怅望，长闻教我复如何。
花房腻似红莲朵，艳色鲜如紫牡丹。唯有诗人能解爱，丹青写出与君看。
反照前山云树明，从君苦道似华清。试听肠断巴猿叫，早晚骊山有此声。
天涯深峡无人地，岁暮穷阴欲夜天。不向东楼时一醉，如何拟过二三年。
莫辞数数醉东楼，除醉无因破得愁。唯有绿樽红烛下，暂时不似在忠州。
自知清冷似冬凌，每被人呼作律僧。今夜酒醺罗绮暖，被君融尽玉壶冰。
江上新楼名四望，东西南北水茫茫。无由得与君携手，同凭栏干一望乡。
身入青云无见日，手栽红树又逢春。唯留花向楼前著，故故抛愁与后人。
明月峡边逢制使，黄茅岸上是忠州。到城莫说忠州恶，无益虚教杨八愁。
三杯嵬峨忘机客，百衲头陀任运僧。又有放慵巴郡守，不营一事共腾腾。
暮春风景初三日，流世光阴半百年。欲作闲游无好伴，半江惆怅却回船。
龙昌寺底开山路，巴子台前种柳林。官职家乡都忘却，谁人会得使君心。
荔枝新熟鸡冠色，烧酒初开琥珀香。欲摘一枝倾一盏，西楼无客共谁尝。
穿桥迸竹不依行，恐碍行人被损伤。我去自惭遗爱少，不教君得似甘棠。
遥闻旅宿梦兄弟，应为邮亭名棣华。名作棣华来早晚，自题诗后属杨家。
与君前后多迁谪，五度经过此路隅。笑问中庭老桐树，这回归去免来无。
红烛清樽久延伫，出门入门天欲曙。星稀月落竟不来，烟柳胧胧鹊飞去。
春入长洲草又生，鹧鸪飞起少人行。年深不辨娃宫处，夜夜苏台空月明。
曾栽杨柳江南岸，一别江南两度春。遥忆青青江岸上，不知攀折是何人。
悠悠一别已三年，相望相思明月天。肠断青天望明月，别来三十六回圆。
深浅檐花千万枝，碧纱窗外啭黄鹂。残妆含泪下帘坐，尽日伤春春不知。
金马东门只日开，汉庭待诏重仙才。第三松树非华表，那得辽东鹤下来。
朝客朝回回望好，尽纡朱紫佩金银。此时独与君为伴，马上青袍唯两人。
凤阁舍人京亚尹，白头俱未著绯衫。南宫起请无消息，朝散何时得入衔。
乍来天上宜清净，不用回头望故山。纵有旧游君莫忆，尘心起即堕人间。
独行独语曲江头，回马迟迟上乐游。萧飒凉风与衰鬓，谁教计会一时秋。
紫袖红弦明月中，自弹自感暗低容。弦凝指咽声停处，别有深情一万重。
黑花满眼丝满头，早衰因病病因愁。宦途气味已谙尽，五十不休何日休。
渠水暗流春冻解，风吹日炙不成凝。凤池冷暖君谙在，二月因何更有冰。
小园新种红樱树，闲绕花行便当游。何必更随鞍马队，冲泥蹋雨曲江头。
晓来红萼凋零尽，但见空枝四五株。前日狂风昨夜雨，残芳更合得存无。
青青一树伤心色，曾入几人离恨中。为近都门多送别，长条折尽减春风。
白头垂泪话梨园，五十年前雨露恩。莫问华清今日事，满山红叶锁宫门。
春风摇荡自东来，折尽樱桃绽尽梅。唯余思妇愁眉结，无限春风吹不开。
云露青天月漏光，中庭立久却归房。水窗席冷未能卧，挑尽残灯秋夜长。
娉婷十五胜天仙，白日嫦娥旱地莲。何处闲教鹦鹉语，碧纱窗下绣床前。
斜凭绣床愁不动，红销带缓绿鬟低。辽阳春尽无消息，夜合花前日又西。
金钱买得牡丹栽，何处辞丛别主来。红芳堪惜还堪恨，百处移将百处开。
江州去日听筝夜，白发新生不愿闻。如今格是头成雪，弹到天明亦任君。
秋水莲冠春草裙，依稀风调似文君。烦君玉指分明语，知是琴心佯不闻。
玉轸朱弦瑟瑟徽，吴娃徵调奏湘妃。分明曲里愁云雨，似道萧萧郎不归。
劫风火起烧荒宅，苦海波生荡破船。力小无因救焚溺，清凉山下且安禅。
虚白堂前衙退后，更无一事到中心。移床就日檐闲卧，卧咏闲诗侧枕琴。
紫粉笔含尖火焰，红胭脂染小莲花。芳情香思知多少，恼得山僧悔出家。
谢安山下空携妓，柳恽洲边只赋诗。争及湖亭今日会，嘲花咏水赠蛾眉。
大见腾腾诗酒客，不忧生计似君稀。到舍将何作寒食，满船唯载树阴归。
暗诵黄庭经在口，闲携青竹杖随身。晚花新笋堪为伴，独入林行不要人。
紫房日照胭脂拆，素艳风吹腻粉开。怪得独饶脂粉态，木兰曾作女郎来。
重重照影看容鬓，不见朱颜见白丝。失却少年无觅处，泥他湖水欲何为。
南馆西轩两树樱，春条长足夏阴成。素华朱实今虽尽，碧叶风来别有情。
晚凉思饮两三杯，召得江头酒客来。莫怕秋无伴醉物，水莲花尽木莲开。
秋爱冷吟春爱醉，诗家眷属酒家仙。若教早被浮名系，可得闲游三十年。
乱蓬为鬓布为巾，晓踏寒山自负薪。一种钱塘江畔女，着红骑马是何人。
头陀独宿寺西峰，百尺禅庵半夜钟。烟月苍苍风瑟瑟，更无杂树对山松。
小书楼下千竿竹，深火炉前一盏灯。此处与谁相伴宿，烧丹道士坐禅僧。
莫言鲁国书生懦，莫把杭州刺史欺。醉客请君开眼望，绿杨风下有红旗。
烛下尊前一分手，舟中岸上两回头。归来虚白堂中梦，合眼先应到越州。
烟波尽处一点白，应是西陵古驿台。知在台边望不见，暮潮空送渡船回。
宴游寝食渐无味，杯酒管弦徒绕身。宾客欢娱僮仆饱，始知官职为他人。
三月尽是头白日，与春老别更依依。凭莺为向杨花道，绊惹春风莫放归。
席上争飞使君酒，歌中多唱舍人诗。不知明日休官后，逐我东山去是谁。
主人头白官仍冷，去后怜君是底人。视谒会稽元相去，不妨相见却殷勤。
莫惜新衣舞柘枝，也从尘污汗沾垂。料君即却归朝去，不见银泥衫故时。
忆君我正泊行舟，望我君应上郡楼。万里月明同此夜，黄河东面海西头。
自别钱塘山水后，不多饮酒懒吟诗。欲将此意凭回棹，报与西湖风月知。
辞章讽咏成千首，心行归依向一乘。坐倚绳床闲自念，前生应是一诗僧。
闲官卧疾绝经过，居处萧条近洛河。水北水南秋月夜，管弦声少杵声多。
君以旷怀宜静境，我因蹇步称闲官。闭门足病非高士，劳作云心鹤眼看。
天气妍和水色鲜，闲吟独步小桥边。池塘草绿无佳句，虚卧春窗梦阿怜。
非琴非瑟亦非筝，拨柱推弦调未成。欲散白头千万恨，只消红袖两三声。
欲随年少强游春，自觉风光不属身。歌舞屏风花障上，几时曾画白头人。
晚来篮舆雪中回，喜遇君家门正开。唯要主人青眼待，琴诗谈笑自将来。
好风胧月清明夜，碧砌红轩刺史家。独绕回廊行复歇，遥听弦管暗看花。
一春惆怅残三日，醉问周郎忆得无。柳絮送人莺劝酒，去年今日别东都。
已知腊子能裁服，复报龟儿解咏灯。巧妇才人常薄命，莫教男女苦多能。
写了吟看满卷愁，浅红笺纸小银钩。未容寄与微之去，已被人传到越州。
尘缨忽解诚堪喜，世网重来未可知。莫忘全吴馆中梦，岭南泥雨步行时。
半月悠悠在广陵，何楼何塔不同登。共怜筋力犹堪在，上到栖灵第九层。
扬州驿里梦苏州，梦到花桥水阁头。觉后不知冯侍御，此中昨夜共谁游。
山阳太守政严明，吏静人安无犬惊。不知灵药根成狗，怪得时闻吠夜声。
槐花雨润新秋地，桐叶风翻欲夜天。尽日后厅无一事，白头老监枕书眠。
临高始见人寰小，对远方知色界空。回首却归朝市去，一稊米落太仓中。
兀兀出门何处去，新昌街晚树阴斜。马蹄知意缘行熟，不向杨家即庾家。
早风吹土满长衢，驿骑星轺尽疾驱。共笑篮舁亦称使，日驰一驿向东都。
吴中白藕洛中栽，莫恋江南花懒开。万里携归尔知否，红蕉朱槿不将来。
兔园春雪梁王会，想对金罂咏玉尘。今日相如身在此，不知客右坐何人。
使君何在在江东，池柳初黄杏欲红。有兴即来闲便宿，不知谁是主人翁。
龙门涧下濯尘缨，拟作闲人过此生。筋力不将诸处用，登山临水咏诗行。
晚起春寒慵裹头，客来池上偶同游。东台御史多提举，莫按金章系布裘。
高情雅韵三峰守，主领清光管白云。自笑亦曾为刺史，苏州肥腻不如君。
幸与松筠相近栽，不随桃李一时开。杏园岂敢妨君去，未有花时且看来。
金英翠萼带春寒，黄色花中有几般。凭君与向游人道，莫作蔓菁花眼看。
把酒承花花落频，花香酒味相和春。莫言不是江南会，虚白亭中旧主人。
曲江西岸又春风，万树花前一老翁。遇酒逢花还且醉，若论惆怅事何穷。
怪君把酒偏惆怅，曾是贞元花下人。自别花来多少事，东风二十四回春。
老去将何散老愁，新教小玉唱伊州。亦应不得多年听，未教成时已白头。
西来为看秦山雪，东去缘寻洛苑春。来去腾腾两京路，闲行除我更无人。
每逢人静慵多歇，不计程行困即眠。上得篮舆未能去，春风敷水店门前。
银花凿落从君劝，金屑琵琶为我弹。不独送春兼送老，更尝一酌更听看。
低花树映小妆楼，春入眉心两点愁。斜倚栏干臂鹦鹉，思量何事不回头。
香醅浅酌浮如蚁，雪鬓新梳薄似蝉。为报洛城花酒道，莫辞送老二三年。
小亭门向月斜开，满地凉风满地苔。此院好弹秋思处，终须一夜抱琴来。
尚书清白临南海，虽饮贪泉心不回。唯向诗中得珠玉，时时寄到帝乡来。
高卧深居不见人，功名斗薮似灰尘。唯留一部清商乐，月下风前伴老身。
虫声冬思苦于秋，不解愁人闻亦愁。我是老翁听不畏，少年莫听白君头。
戛玉敲冰声未停，嫌云不遏入青冥。争得黄金满衫袖，一时抛与断年听。
拨拨弦弦意不同，胡啼番语两玲珑。谁能截得曹刚手，插向重莲衣袖中。
欲悟色空为佛事，故栽芳树在僧家。细看便是华严偈，方便风开智慧花。
檐前新叶覆残花，席上余杯对早茶。好是老身销日处，谁能骑马傍人家。
昼听笙歌夜醉眠，若非月下即花前。如今老病须知分，不负春来二十年。
游山弄水携诗卷，看月寻花把酒杯。六事尽思君作伴，几时归到洛阳来。
琴中古曲是幽兰，为我殷勤更弄看。欲得身心俱静好，自弹不及听人弹。
病上篮舆相送来，衰容秋思两悠哉。凉风袅袅吹槐子，却请行人劝一杯。
毡帐胡琴出塞曲，兰塘越棹弄潮声。何言此处同风月，蓟北江南万里情。
卧在漳滨满十旬，起为商皓伴三人。从今且莫嫌身病，不病何由索得身。
乍到频劳问所须，所须非玉亦非珠。爱君水阁宜闲咏，每有诗成许去无。
墙西明月水东亭，一曲霓裳按小伶。不敢邀君无别意，弦生管涩未堪听。
白藕新花照水开，红窗小舫信风回。谁教一片江南兴，逐我殷勤万里来。
劳将白叟比黄公，今古由来事不同。我有商山君未见，清泉白石在胸中。
但喜暑随三伏去，不知秋送二毛来。更无别计相宽慰，故遣阳关劝一杯。
下马闲行伊水头，凉风清景胜春游。何事古今诗句里，不多说着洛阳秋。
风飘雨洒帘帷故，竹映松遮灯火深。宿客不来嫌冷落，一樽酒对一张琴。
问君移竹意如何，慎勿排行但间窠。多种少栽皆有意，大都少校不如多。
满园花菊郁金黄，中有孤丛色似霜。还似今朝歌酒席，白头翁入少年场。
细水涓涓似泪流，日西惆怅小桥头。衰杨叶尽空枝在，犹被霜风吹不休。
刘郎刘郎莫先起，苏台苏台隔云水。酒盏来从一百分，马头去便三千里。
不愁陌上春光尽，亦任庭前日影斜。面黑眼昏头雪白，老应无可更增加。
火急欢娱慎勿迟，眼看老病悔难追。樽前花下歌筵里，会有求来不得时。
晚从履道来归府，街路虽长尹不嫌。马上凉于床上坐，绿槐风透紫蕉衫。
夜上九潭谁是伴，云随飞盖月随杯。明年尚作三川守，此地兼将歌舞来。
白石清泉抛济口，碧幢红旆照河阳。村人都不知时事，犹自呼为处士庄。
信意闲弹秋思时，调清声直韵疏迟。近来渐喜无人听，琴格高低心自知。
春风先发苑中梅，樱杏桃梨次第开。荠花榆荚深村里，亦道春风为我来。
洛阳陌上春长在，昔别今来二十年。唯觅少年心不得，其余万事尽依然。
早起或因携酒出，晚归多是看花回。若抛风景长闲坐，自问东京作底来。
花寒懒发鸟慵啼，信马闲行到日西。何处未春先有思，柳条无力魏王堤。
少年信美何曾久，春日虽迟不再中。欢笑胜愁歌胜哭，请君莫道等头空。
岂是交亲向我疏，老慵自爱闭门居。近来渐喜知闻断，免恼嵇康索报书。
今夜调琴忽有情，欲弹惆怅忆崔卿。何人解爱中徽上，秋思头边八九声。
子晋庙前山月明，人闻往往夜吹笙。鸾吟凤唱听无拍，多似霓裳散序声。
篮舆不乘乘晚凉，相寻不遇亦无妨。轻衣稳马槐阴下，自要闲行一两坊。
潭边霁后多清景，桥下凉来足好风。秋鹤一双船一只，夜深相伴月明中。
绕池闲步看鱼游，正值儿童弄钓舟。一种爱鱼心各异，我来施食尔垂钩。
小桃闲上小莲船，半采红莲半白莲。不似江南恶风浪，芙蓉池在卧床前。
菱池如镜净无波，白点花稀青角多。时唱一声新水调，谩人道是采菱歌。
早世身如风里烛，暮年发似镜中丝。谁人断得人间事，少夭堪伤老又悲。
洗浪清风透水霜，水边闲坐一绳床。眼尘心垢见皆尽，不是秋池是道场。
病眼少眠非守岁，老心多感又临春。火销灯尽天明后，便是平头六十人。
柳无气力枝先动，池有波纹冰尽开。今日不知谁计会，春风春水一时来。
黄醅绿醑迎冬熟，绛帐红炉逐夜开。谁道洛中多逸客，不将书唤不曾来。
欲去公门返野扉，预思泉竹已依依。更怜家酝迎春熟，一瓮醍醐待我归。
官初罢后归来夜，天欲明前睡觉时。起坐思量更无事，身心安乐复谁知。
夜深吟罢一长吁，老泪灯前湿白须。二十年前旧诗卷，十人酬和九人无。
昨夜凉风又飒然，萤飘叶坠卧床前。逢秋莫叹须知分，已过潘安三十年。
称意新官又少年，秋凉身健好朝天。青云上了无多路，却要徐驱稳着鞭。
新诗绝笔声名歇，旧卷生尘箧笥深。时向歌中闻一句，未容倾耳已伤心。
白露凋花花不残，凉风吹叶叶初干。无人解爱萧条境，更绕衰丛一匝看。
文昌列宿征还日，洛浦行云放散时。鹓鹭上天花逐水，无因再会白家池。
楼上金风声渐紧，月中银字韵初调。促张弦柱吹高管，一曲凉州入泬寥。
病来道士教调气，老去山僧劝坐禅。孤负春风杨柳曲，去年断酒到今年。
满池春水何人爱，唯我回看指似君。直似挼蓝新汁色，与君南宅染罗裙。
腻如玉指涂朱粉，光似金刀剪紫霞。从此时时春梦里，应添一树女郎花。
乌鸢争食雀争窠，独立池边风雪多。尽日踏冰翘一足，不鸣不动意如何。
鹰爪攫鸡鸡肋折，鹘拳蹴雁雁头垂。何如敛翅水边立，飞上云松栖稳枝。
戚里夸为贤驸马，儒家认作好诗人。鲁侯不得辜风景，沂水年年有暮春。
少年怪我问如何，何事朝朝醉复歌。号作乐天应不错，忧愁时少乐时多。
千首诗堆青玉案，十分酒泻白金盂。回头却问诸年少，作个狂夫得了无。
岂独西坊来往频，偷闲处处作游人。衡门虽是栖迟地，不可终朝锁老身。
集贤池馆从他盛，履道林亭勿自轻。往往归来嫌窄小，年年为主莫无情。
小水低亭自可亲，大池高馆不关身。林园莫妒裴家好，憎故怜新岂是人。
天宫阁上醉萧辰，丝管闲听酒慢巡。为向凉风清景道，今朝属我两三人。
主人晚入皇城宿，问客徘徊何所须。池月幸闲无用处，今宵能借客游无。
细吟冯翊使君诗，忆作余杭太守时。君有一般输我事，柘枝看校十年迟。
草色斑斑春雨晴，利仁坊北面西行。踟蹰立马缘何事，认得张家歌吹声。
洛阳堰上新晴日，长夏门前欲暮春。遇酒即沽逢树歇，七年此地作闲人。
野店东头花落处，一条流水号罗敷。芳魂艳骨知何在，春草茫茫墓亦无。
重裘暖帽宽毡履，小阁低窗深地炉。身稳心安眠未起，西京朝士得知无。
年老官高多别离，转难相见转相思。雪销酒尽梁王起，便是邹枚分散时。
貌随年老欲何如，兴遇春牵尚有余。遥见人家花便入，不论贵贱与亲疏。
二月二日新雨晴，草芽菜甲一时生。轻衫细马春年少，十字津头一字行。
绿野堂开占物华，路人指道令公家。令公桃李满天下，何用堂前更种花。
头痛牙疼三日卧，妻看煎药婢来扶。今朝似校抬头语，先问南邻有酒无。
软绫腰褥薄绵被，凉冷秋天稳暖身。一觉晓眠殊有味，无因寄与早朝人。
雪似鹅毛飞散乱，人披鹤氅立徘徊。邹生枚叟非无兴，唯待梁王召即来。
别时暮雨洛桥岸，到日凉风汾水波。荀令见君应问我，为言秋草闭门多。
看题锦绣报琼瑰，俱是人天第一才。好遣文星守躔次，亦须防有客星来。
年年衰老交游少，处处萧条书信稀。唯有巢兄不相忘，春茶未断寄秋衣。
管妙弦清歌入云，老人合眼醉醺醺。诚知不及当年听，犹觉闻时胜不闻。
天宫日暖阁门开，独上迎春饮一杯。无限游人遥怪我，缘何最老最先来。
茂苑绮罗佳丽地，女湖桃李艳阳时。心奴已死胡容老，后辈风流是阿谁。
画梁朽折红窗破，独立池边尽日看。守得苏州船舫烂，此身争合不衰残。
闲拨船行寻旧池，幽情往事复谁知。太湖石上镌三字，十五年前陈结之。
杖策人扶废病身，晴和强起一迎春。他时蹇跛纵行得，笑杀平原楼上人。
露白风清庭户凉，老人先着夹衣裳。舞腰歌袖抛何处，唯对无弦琴一张。
烟满秋堂月满庭，香花漠漠磬泠泠。谁能来此寻真谛，白老新开一藏经。
劳师送我下山行，此别何人识此情。我已七旬师九十，当知后会在他生。
烟萝初合涧新开，闲上西亭日几回。老病归山应未得，且移泉石就身来。
相府潮阳俱梦中，梦中何者是穷通。他时事过方应悟，不独荣空辱亦空。
泉石磷磷声似琴，闲眠静听洗尘心。莫轻两片青苔石，一夜潺湲直万金。
今朝闲坐石亭中，炉火销残樽又空。冷落若为留客住，冰池霜竹雪髯翁。
石浅沙平流水寒，水边斜插一渔竿。江南客见生乡思，道似严陵七里滩。
短屏风掩卧床头，乌帽青毡白毳裘。卯饮一杯眠一觉，世间何事不悠悠。
碧玉班班沙历历，清流决决响泠泠。自从造得滩声后，玉管朱弦可要听。
殷勤傍石绕泉行，不说何人知我情。渐恐耳聋兼眼暗，听泉看石不分明。
三旬斋满欲衔杯，平旦敲门门未开。除却朗之携一榼，的应不是别人来。
慵中又少经过处，别后都无劝酒人。不挈一壶相就醉，若为将老度残春。
能入城中乞食否，莫辞尘土污袈裟。欲知住处东城下，绕竹泉声是白家。
赵村红杏每年开，十五年来看几回。七十三人难再到，今春来是别花来。
抖擞尘缨捋白须，半酣扶起问司徒。不知诏下悬车后，醉舞狂歌有例无。
忽闻扣户醉吟声，不觉停杯倒屣迎。共放诗狂同酒癖，与君别是一亲情。
池上平桥桥下亭，夜深睡觉上桥行。白头老尹重来宿，十五年前旧月明。
暖床斜卧日曛腰，一觉闲眠百病销。尽日一飧茶两碗，更无所要到明朝。
闲看双节信为贵，乐饮一杯谁与同。可惜风情与心力，五年抛掷在黔中。
秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。
奉乞桃栽一百根，春前为送浣花村。河阳县里虽无数，濯锦江边未满园。
华轩蔼蔼他年到，绵竹亭亭出县高。江上舍前无此物，幸分苍翠拂波涛。
草堂少花今欲栽，不问绿李与黄梅。石笋街中却归去，果园坊里为求来。
落落出群非榉柳，青青不朽岂杨梅。欲存老盖千年意，为觅霜根数寸栽。
向来江上手纷纷，三日成功事出群。已传童子骑青竹，总拟桥东待使君。
郑子将行罢使臣，囊无一物献尊亲。江山路远羁离日，裘马谁为感激人。
山瓶乳酒下青云，气味浓香幸见分。鸣鞭走送怜渔父，洗盏开尝对马军。
幕下郎官安稳无，从来不奉一行书。固知贫病人须弃，能使韦郎迹也疏。
秋风袅袅动高旌，玉帐分弓射虏营。已收滴博云间戍，欲夺蓬婆雪外城。
雨歇阳林东渡头，永和三日荡轻舟。故人家在桃花岸，直到门前溪水流。
越女歌长君且听，芙蓉香满水边城。岂知一日终非主，犹自如今有怨声。
梦泽悲风动白茅，楚王葬尽满城娇。未知歌舞能多少，虚减宫厨为细腰。
高楼风雨感斯文，短翼差池不及群。刻意伤春复伤别，人间惟有杜司勋。
曾逐东风拂舞筵，乐游春苑断肠天。如何肯到清秋日，已带斜阳又带蝉。
远书归梦两悠悠，只有空床敌素秋。阶下青苔与红树，雨中寥落月中愁。
北湖南埭水漫漫，一片降旗百尺竿。三百年间同晓梦，钟山何处有龙盘。
永寿兵来夜不扃，金莲无复印中庭。梁台歌管三更罢，犹自风摇九子铃。
青雀西飞竟未回，君王长在集灵台。侍臣最有相如渴，不赐金茎露一杯。
山上离宫宫上楼，楼前宫畔暮江流。楚天长短黄昏雨，宋玉无愁亦自愁。
花明柳暗绕天愁，上尽重城更上楼。欲问孤鸿向何处，不知身世自悠悠。
龙池赐酒敞云屏，羯鼓声高众乐停。夜半宴归宫漏永，薛王沉醉寿王醒。
龙槛沉沉水殿清，禁门深掩断人声。吴王宴罢满宫醉，日暮水漂花出城。
汉将新从虏地来，旌旗半上拂云堆。单于每近沙场猎，南望阴山哭始回。
洛水桥边雁影疏，陆机兄弟驻行车。欲陈汉帝登封草，犹待萧郎寄内书。
柳吴兴近无消息，张长公贫苦寂寥。唯有角巾沾雨至，手持残菊向西招。
胡风冻合鸊鹈泉，牧马千群逐暖川。塞外征行无尽日，年年移帐雪中天。
汉将如云不直言，寇来翻罪绮罗恩。托君休洗莲花血，留记千年妾泪痕。
晚逐旌旗俱白首，少游京洛共缁尘。不堪身外悲前事，强向杯中觅旧春。
紫蕊丛开未到家，却教游客赏繁华。始知年少求名处，满眼空中别有花。
腰悬锦带佩吴钩，走马曾防玉塞秋。莫笑关西将家子，只将诗思入凉州。
惆怅秦城送独归，蓟门云树远依依。秋来莫射南飞雁，从遣乘春更北飞。
青枫江畔白蘋洲，楚客伤离不待秋。君见隋朝更何事，柳杨南渡水悠悠。
天山雪后海风寒，横笛偏吹行路难。碛里征人三十万，一时回向月明看。
边霜昨夜堕关榆，吹角当城汉月孤。无限塞鸿飞不度，秋风卷入小单于。
露湿晴花春殿香，月明歌吹在昭阳。似将海水添宫漏，共滴长门一夜长。
烽火高飞百尺台，黄昏遥自碛西来。昔时征战回应乐，今日从军乐未回。
关城榆叶早疏黄，日暮沙云古战场。表请回军掩尘骨，莫教士卒哭龙荒。
桃李年年上国新，风沙日日塞垣人。伤心更见庭前柳，忽有千条欲占春。
破瑟悲秋已减弦，湘灵沈怨不知年。感君拂拭遗音在，更奏新声明月天。
微月东南上戍楼，琵琶起舞锦缠头。更闻横笛关山远，白草胡沙西塞秋。
南行直入鹧鸪群，万岁桥边一送君。闻道望乡闻不得，梅花暗落岭头云。
雾袖烟裾云母冠，碧花瑶簟井冰寒。焚香欲降三青鸟，静拂桐阴上玉坛。
柳花飞入正行舟，卧引菱花信碧流。闻道风光满扬子，天晴共上望乡楼。
烟草连天枫树齐，岳阳归路子规啼。春江万里巴陵戍，落日看沈碧水西。
漠南春色到滹沱，碧柳青青塞马多。万里关山今不闭，汉家频许郅支和。
水纹珍簟思悠悠，千里佳期一夕休。从此无心爱良夜，任他明月下西楼。
边城已在虏尘中，烽火南飞入汉宫。汉庭议事先黄老，麟阁何人定战功。
无事将心寄柳条，等闲书字满芭蕉。乡关若有东流信，遣送扬州近驿桥。
玉树溶溶仙气深，含光混俗似无心。长愁忽作鹤飞去，一片孤云何处寻。
浮云不共此山齐，山霭苍苍望转迷。晓月暂飞高树里，秋河隔在数峰西。
湘竹斑斑湘水春，衡阳太守虎符新。朝来笑向归鸿道，早晚南飞见主人。
心期紫阁山中月，身过黄堆烽上云。年发已从书剑老，戎衣更逐霍将军。
花枝临水复临堤，也照清江也照泥。寄语东君好抬举，夜来曾伴凤凰栖。
荆卿西去不复返，易水东流无尽期。落日萧条蓟城北，黄沙白草任风吹。
屐齿无泥竹策轻，莓苔梯滑夜难行。独开石室松门里，月照前山空水声。
金带连环束战袍，马头冲雪度临洮。卷旗夜劫单于帐，乱斫胡儿缺宝刀。
云压松枝拂石窗，幽人独坐鹤成双。晚来漱齿敲冰渚，闲读仙书倚翠幢。
狱成冤雪晚云开，豸角威清塞雁回。飞将送迎遥避马，离亭不敢劝金杯。
丛居堂下幸君移，翠掩灯窗露叶垂。莫羡孤生在山者，无人看着拂云枝。
战回脱剑绾铜鱼，塞雁迎风避隼旟。欲识前时为郡政，校成上下考新书。
荆吴相接水为乡，君去春江正渺茫。日暮征帆何处泊，天涯一望断人肠。
潮落江平未有风，扁舟共济与君同。时时引领望天末，何处青山是越中。
不觉初秋夜渐长，清风习习重凄凉。炎炎暑退茅斋静，阶下丛莎有露光。
山头禅室挂僧衣，窗外无人溪鸟飞。黄昏半在下山路，却听泉声恋翠微。
洞庭先生归路长，海云望极春茫茫。别来几度向蓬岛，自傍瑶台折灵草。
池上笙歌寂不闻，楼中愁杀碧虚云。玉壶凝尽重重泪，寄与风流旧使君。
秋天晴日菊还香，独坐书斋思已长。无奈风光易流转，强须倾酒一杯觞。
语堪铭座默含春，西汉公卿绝比伦。今日抱辕留不得，欲挥双涕学舒人。
舟触长松岸势回，潺湲一夜绕亭台。若教靖节先生见，不肯更吟归去来。
牵马街中哭送君，灵车辗雪隔城闻。唯有山僧与樵客，共舁孤榇入幽坟。
节逢重九海门外，家在五湖烟水东。还向秋山觅诗句，伴僧吟对菊花风。
病酒坚辞绮席春，菊花空伴水边身。由来举止非闲雅，不是龙山落帽人。
云里幽僧不置房，橡花藤叶盖禅床。朝来逢着山中伴，闻说新移最上方。
宫乌栖处玉楼深，微月生檐夜夜心。香辇不回花自落，春来空佩辟寒金。
江莎渐映花边绿，楼日自开池上春。双鹤绕空来又去，不知临水有愁人。
青娥埋没此江滨，江树飕溜惨暮云。文字在碑碑已堕，波涛辜负色丝文。
看山台下水无尘，碧筱前头曲水春。独对一尊风雨夜，不知家有早朝人。
送迎皆到三峰下，满面烟霜满马尘。自是追攀认知己，青云不假送迎人。
和如春色净如秋，五月商山是胜游。当昼火云生不得，一溪萦作万重愁。
滟滟横波思有余，庾楼明月堕云初。扬州寒食春风市，看遍花枝尽不如。
五柳逢秋影渐微，陶潜恋酒不知归。但存物外醉乡在，谁向人间问是非。
竹阁斜溪小槛明，惟君来赏见山情。马嘶风雨又归去，独听子规千万声。
知有岩前万树桃，未逢摇落思空劳。年年盛发无人见，三十六溪春水高。
去跳风雨几奔波，曾共辛勤奈若何。莫遣穷归不知处，秋山重叠戍旗多。
节过重阳菊委尘，江边病起杖扶身。不知此日龙山会，谁是风流落帽人。
一掷虽然未得卢，惊人不用绕床呼。牢之坐被青云逼，只问君能酷似无。
一川如画敬亭东，待诏闲游处处同。天竺山前镜湖畔，何如今日庾楼中。
芙蓉幕里千场醉，翡翠岩前半日闲。惆怅晋朝人不到，谢公抛力上东山。
满水楼台满寺山，七年今日共跻攀。月高对菊问行客，去折芳枝早晚还。
斗鸡台边花照尘，炀帝陵下水含春。青云回翅北归雁，白首哭途何处人。
烟树重重水乱流，马嘶残雨晚程秋。门前便是仙山路，目送归云不得游。
楚国湘江两渺弥，暖川晴雁背帆飞。人间离别尽堪哭，何况不知何日归。
九陌初晴处处春，不能回壁看花尘。由来得丧非吾事，本是钓鱼船上人。
碧树如烟覆晚波，清秋欲尽客重过。故园亦有如烟树，鸿雁不来风雨多。
有客斋心事玉晨，对山须鬓绿无尘。住山道士年如鹤，应识当时五老人。
门前不改旧山河，破虏曾经马伏波。今日独经歌舞地，古槐疏冷夕阳多。
叶覆清溪滟滟红，路横秋色马嘶风。独携一榼郡斋酒，吟对青山忆谢公。
故园回首雁初来，马上千愁付一杯。惟有新诗似相识，暮山吟处共徘徊。
绮云初堕亭亭月，锦席惟横滟滟波。宋玉逢秋正高卧，一篇吟尽奈情何。
绮筵无处避梁尘，虞姹清歌日日新。来值渚亭花欲尽，一声留得满城春。
莲花上客思闲闲，数首新诗到筚关。吟得楚天风雨霁，一条江水两三山。
一泓秋水千竿竹，静得劳生半日身。犹有向西无限地，别僧骑马入红尘。
茫茫霭霭失西东，柳浦桑村处处同。戍鼓一声帆影尽，水禽飞起夕阳中。
照影池边多少愁，往来重见此塘秋。芙蓉苑外新经雨，红叶相随何处流。
雨过郊原绿尚微，落花惆怅满尘衣。芳尊有酒无人共，日暮看山还独归。
孤亭影在乱花中，怅望无人此醉同。听尽暮钟犹独坐，水边襟袖起春风。
水思云情小凤仙，月涵花态语如弦。不因金骨三清客，谁识吴州有洞天。
来时健笔佐嫖姚，去折槐花度野桥。谁见尊前此惆怅，一声歌尽路迢迢。
月满长空树满霜，度云低拂近檐床。林中夜半一声磬，卧见高僧入道场。
斜日横窗起暗尘，水边门户闭闲春。千竿竹里花枝动，只道无人似有人。
晚波东去海茫茫，谁识蓬山不死乡。弄玉已归萧史去，碧楼红树倚斜阳。
拂水斜烟一万条，几随春色倚河桥。不知别后谁攀折，犹自风流胜舞腰。
玉钩斜傍画檐生，云匣初开一寸明。何事最能悲少妇，夜来依约落边城。
养由弓箭已无功，牢落生涯事事同。相劝一杯寒食酒，几多辛苦到春风。
千株松下双峰寺，一盏灯前万里身。自为心猿不调伏，祖师元是世间人。
噪蝉声乱日初曛，弦管楼中永不闻。争奈愁人数茎发，故园秋隔五湖云。
禁钟声尽见栖禽，关塞迢迢故国心。无限春愁莫相问，落花流水洞房深。
正怜佳月夜深坐，池上暖回燕雁声。犹有渔舟系江岸，故人归尽独何情。
暖莺春日舌难穷，枕上愁生晓听中。应袅绿窗残梦断，杏园零落满枝风。
水边秋草暮萋萋，欲驻残阳恨马蹄。曾是管弦同醉伴，一声歌尽各东西。
馆娃宫伴千年寺，水阔云多客到稀。闻说春来更惆怅，百花深处一僧归。
寂寞堂前日又曛，阳台去作不归云。从来闻说沙吒利，今日青娥属使君。
眼前轩冕是鸿毛，天上人间漫自劳。脱却朝衣独归去，青云不及白云高。
高僧夜滴芙蓉漏，远客窗含杨柳风。何处相逢话心地，月明身在磬声中。
心熟家山梦不迷，孤峰寒绕一条溪。秋窗觉后情无限，月堕馆娃宫树西。
尊前路映暮尘红，池上琴横醉席风。今日别君如别鹤，声容长在楚弦中。
楼畔花枝拂槛红，露天香动满帘风。谁知野寺遗钿处，尽在相如春思中。
凫鹥声暖野塘春，鞍马嘶风驿路尘。一宿青山又前去，古来难得是闲人。
微烟已辨秦中树，远梦更依江上台。看落晚花还怅望，鲤鱼时节入关来。
穿杨力尽独无功，华发相期一夜中。别到江头旧吟处，为将双泪问春风。
二年恩意是春辉，清净胸襟似者希。泣尽楚人多少泪，满船唯载酒西归。
一树繁阴先著名，异花奇叶俨天成。马嵬此去无多地，只合杨妃墓上生。
双溪楼影向云横，歌转高台晚更清。独自下楼骑瘦马，摇鞭重入乱蝉声。
整襟收泪别朱门，自料难酬顾念恩。招得片魂骑匹马，西风斜日入秋原。
竹西池上有花开，日日幽吟看又回。心忆郡中萧记室，何时暂别醉乡来。
桃李春多翠影重，竹楼当月夜无风。荀家兄弟来还去，独倚栏干花露中。
处处云随晚望开，洞庭秋入管弦来。谢公待醉消离恨，莫惜临川酒一杯。
云别青山马踏尘，负才难觅作闲人。莫言馆驿无公事，诗酒能消一半春。
贾生名迹忽无伦，十月长安看尽春。顾我先鸣还自笑，空沾一第是何人。
晓傍疏林露满巾，碧山秋寺属闲人。溪头尽日看红叶，却笑高僧衣有尘。
翠湿衣襟山满楼，竹间溪水绕床流。行人莫羡邮亭吏，生向此中今白头。
家在青山近玉京，白云红树满归程。相逢一宿最高寺，半夜翠微泉落声。
平生半为山淹留，马上欲去还回头。两京尘路一双鬓，不见玉泉千万秋。
掘沟引水浇蔬圃，插竹为篱护药苗。杨柳如丝风易乱，梅花似雪日难消。
白云溪北丛岩东，树石夜与潺湲通。行人一宿翠微月，二十五弦声满风。
莫惊客路已经年，尚有青春一半妍。试上方垣望春野，万条杨柳拂青天。
浪花如雪叠江风，社过高秋万恨中。明日便随江燕去，依依俱是故巢空。
峨眉山月半轮秋，影入平羌江水流。夜发清溪向三峡，思君不见下渝州。
贾生西望忆京华，湘浦南迁莫怨嗟。圣主恩深汉文帝，怜君不遣到长沙。
昔日绣衣何足荣，今宵贳酒与君倾。暂就东山赊月色，酣歌一夜送泉明。
青莲居士谪仙人，酒肆藏名三十春。湖州司马何须问，金粟如来是后身。
乘君素舸泛泾西，宛似云门对若溪。且从康乐寻山水，何必东游入会稽。
霜落荆门江树空，布帆无恙挂秋风。此行不为鲈鱼鲙，自爱名山入剡中。
旧苑荒台杨柳新，菱歌清唱不胜春。只今惟有西江月，曾照吴王宫里人。
越王勾践破吴归，战士还家尽锦衣。宫女如花满春殿，只今惟有鹧鸪飞。
孔雀东飞何处栖，庐江小吏仲卿妻。为客裁缝君自见，城乌独宿夜空啼。
两人对酌山花开，一杯一杯复一杯。我醉欲眠卿且去，明朝有意抱琴来。
红罗袖里分明见，白玉盘中看却无。疑是老僧休念诵，腕前推下水晶珠。
巫山枕障画高丘，白帝城边树色秋。朝云夜入无行处，巴水横天更不流。
蜀国曾闻子规鸟，宣城还见杜鹃花。一叫一回肠一断，三春三月忆三巴。
骏马骄行踏落花，垂鞭直拂五云车。美人一笑褰珠箔，遥指红楼是妾家。
风动荷花水殿香，姑苏台上宴吴王。西施醉舞娇无力，笑倚东窗白玉床。
夜郎天外怨离居，明月楼中音信疏。北雁春归看欲尽，南来不得豫章书。
日本晁卿辞帝都，征帆一片绕蓬壶。明月不归沉碧海，白云愁色满苍梧。
饭颗山头逢杜甫，顶戴笠子日卓午。借问别来太瘦生，总为从前作诗苦。
草堂堑西无树林，非子谁复见幽心。饱闻桤木三年大，与致溪边十亩阴。
大邑烧瓷轻且坚，扣如哀玉锦城传。君家白碗胜霜雪，急送茅斋也可怜。
蟪蛄宁与雪霜期，贤哲难教俗士知。可怜贞观太平后，天且不留封德彝。
烈士思酬国士恩，春申谁与快冤魂。三千宾客总珠履，欲使何人杀李园。
相如死后无词客，延寿亡来绝画工。玉颜不是黄金少，泪滴秋山入寿宫。
绝艺如君天下少，闲人似我世间无。别后竹窗风雪夜，一灯明暗覆吴图。
斯人清唱何人和，草径苔芜不可寻。一夕小敷山下梦，水如环佩月如襟。
鵩鸟飞来庚子直，谪去日蚀辛卯年。由来枉死贤才事，消长相持势自然。
夜来微雨洗芳尘，公子骅骝步贴匀。莫怪杏园憔悴去，满城多少插花人。
拥鼻侵襟花草香，高台春去恨茫茫。蔫红半落平池晚，曲渚飘成锦一张。
窜逐穷荒与死期，饿唯蒿藿病无医。怜君更抱重泉恨，不见崇山谪去时。
车书混一业无穷，井邑山川今古同。戊辰年向金陵过，惆怅闲吟忆庾公。
故里溪头松柏双，来时尽日倚松窗。杜陵隋苑已绝国，秋晚南游更渡江。
菱透浮萍绿锦池，夏莺千啭弄蔷薇。尽日无人看微雨，鸳鸯相对浴红衣。
呜轧江楼角一声，微阳潋潋落寒汀。不用凭栏苦回首，故乡七十五长亭。
弄溪终日到黄昏，照数秋来白发根。何物赖君千遍洗，笔头尘土渐无痕。
袖拂霜林下石棱，潺湲声断满溪冰。携茶腊月游金碧，合有文章病茂陵。
势比凌歊宋武台，分明百里远帆开。蜀江雪浪西江满，强半春寒去却来。
兰溪春尽碧泱泱，映水兰花雨发香。楚国大夫憔悴日，应寻此路去潇湘。
倚溪侵岭多高树，夸酒书旗有小楼。惊起鸳鸯岂无恨，一双飞去却回头。
淮阳多病偶求欢，客袖侵霜与烛盘。砌下梨花一堆雪，明年谁此凭栏干。
似火山榴映小山，繁中能薄艳中闲。一朵佳人玉钗上，只疑烧却翠云鬟。
数树新开翠影齐，倚风情态被春迷。依依故国樊川恨，半掩村桥半拂溪。
汉宫一百四十五，多下珠帘闭琐窗。何处营巢夏将半，茅檐烟里语双双。
画堂歌舞喧喧地，社去社来人不看。长是江楼使君伴，黄昏犹待倚栏干。
独折南园一朵梅，重寻幽坎已生苔。无端晚吹惊高树，似袅长枝欲下来。
尽日看云首不回，无心都大似无才。可怜光彩一片玉，万里晴天何处来。
离心忽忽复凄凄，雨晦倾瓶取醉泥。可羡高僧共心语，一如携稚往东西。
觥船一棹百分空，十岁青春不负公。今日鬓丝禅榻畔，茶烟轻扬落花风。
红烛短时羌笛怨，清歌咽处蜀弦高。万里分飞两行泪，满江寒雨正萧骚。
刘根丹篆三千字，郭璞青囊两卷书。牛渚矶南谢山北，白云深处有岩居。
屏风周昉画纤腰，岁久丹青色半销。斜倚玉窗鸾发女，拂尘犹自妒娇娆。
平明送葬上都门，绋翣交横逐去魂。归来冷笑悲身事，唤妇呼儿索酒盆。
无端偶效张文纪，下杜乡园别五秋。重过江南更千里，万山深处一孤舟。
水叠鸣珂树如帐，长杨春殿九门珂。我来惆怅不自决，欲去欲住终如何。
溶溶漾漾白鸥飞，绿净春深好染衣。南去北来人自老，夕阳长送钓船归。
故人坟树立秋风，伯道无儿迹更空。重到笙歌分散地，隔江吹笛月明中。
日旗龙旆想飘扬，一索功高缚楚王。直是超然五湖客，未如终始郭汾阳。
萧萧山路穷秋雨，淅淅溪风一岸蒲。为问寒沙新到雁，来时还下杜陵无。
江湖醉渡十年春，牛渚山边六问津。历阳前事知何实，高位纷纷见陷人。
一渠东注芳华苑，苑锁池塘百岁空。水殿半倾蟾口涩，为谁流下蓼花中。
千里长河初冻时，玉珂瑶佩响参差。浮生恰似冰底水，日夜东流人不知。
水接西江天外声，小斋松影拂云平。何人教我吹长笛，与倚春风弄月明。
广文遗韵留樗散，鸡犬图书共一船。自说江湖不归事，阻风中酒过年年。
少微星动照春云，魏阙衡门路自分。倏去忽来应有意，世间尘土谩疑君。
调高银字声还侧，物比柯亭韵校奇。寄与玉人天上去，桓将军见不教吹。
镜中丝发悲来惯，衣上尘痕拂渐难。惆怅江湖钓竿手，却遮西日向长安。
田园不事来游宦，故国谁教尔别离。独倚关亭还把酒，一年春尽送春时。
楚乡寒食橘花时，野渡临风驻彩旗。草色连云人去住，水纹如縠燕差池。
弯弓征战作男儿，梦里曾经与画眉。几度思归还把酒，拂云堆上祝明妃。
早入商山百里云，蓝溪桥下水声分。流水旧声人旧耳，此回呜咽不堪闻。
甘罗昔作秦丞相，子政曾为汉辇郎。千载更逢王侍读，当时还道有文章。
吕氏强梁嗣子柔，我于天性岂恩仇。南军不袒左边袖，四老安刘是灭刘。
无媒径路草萧萧，自古云林远市朝。公道世间唯白发，贵人头上不曾饶。
苍苍烟月满川亭，我有劳歌一为听。将取离魂随白骑，三台星里拜文星。
金英繁乱拂栏香，明府辞官酒满缸。还有玉楼轻薄女，笑他寒燕一双双。
汉水横冲蜀浪分，危楼点的拂孤云。六年仁政讴歌去，柳远春堤处处闻。
血染斑斑成锦纹，昔年遗恨至今存。分明知是湘妃泣，何忍将身卧泪痕。
共惜流年留不得，且环流水醉流杯。无情红艳年年盛，不恨凋零却恨开。
细柳桥边深半春，缬衣帘里动香尘。无端有寄闲消息，背插金钗笑向人。
松寺曾同一鹤栖，夜深台殿月高低。何人为倚东楼柱，正是千山雪涨溪。
小楼才受一床横，终日看山酒满倾。可惜和风夜来雨，醉中虚度打窗声。
舞靴应任闲人看，笑脸还须待我开。不用镜前空有泪，蔷薇花谢即归来。
南陵水面慢悠悠，风紧云轻欲变秋。正是客心孤迥处，谁家红袖凭江楼。
初岁娇儿未识爷，别爷不拜手吒叉。拊头一别三千里，何日迎门却到家。
连云接塞添迢递，洒幕侵灯送寂寥。一夜不眠孤客耳，主人窗外有芭蕉。
鸳鸯帐里暖芙蓉，低泣关山几万重。明镜半边钗一股，此生何处不相逢。
饮酒论文四百刻，水分云隔二三年。男儿事业知公有，卖与明君直几钱。
钿尺裁量减四分，纤纤玉笋裹轻云。五陵年少欺他醉，笑把花前出画裙。
三十六宫秋夜深，昭阳歌断信沉沉。唯应独伴陈皇后，照见长门望幸心。
东西南北数衢通，曾取江西径过东。今日更寻南去路，未秋应有北归鸿。
东都放榜未花开，三十三人走马回。秦地少年多办酒，已将春色入关来。
才子风流咏晓霞，倚楼吟住日初斜。惊杀东邻绣床女，错将黄晕压檀花。
北阙南山是故乡，两枝仙桂一时芳。休公都不知名姓，始觉禅门气味长。
金风万里思何尽，玉树一窗秋影寒。独掩柴门明月下，泪流香袂倚阑干。
芦花深泽静垂纶，月夕烟朝几十春。自说孤舟寒水畔，不曾逢着独醒人。
晓迎秋露一枝新，不占园中最上春。桃李无言又何在，向风偏笑艳阳人。
谢傅秋凉阅管弦，徒教贱子侍华筵。溪头正雨归不得，辜负南窗一觉眠。
数条秋水挂琅玕，玉手丁当怕夜寒。曲尽连敲三四下，恐惊珠泪落金盘。
清羸已近百年身，古寺风烟又一春。寰海自成戎马地，唯师曾是太平人。
花前虽病亦提壶，数调持觞兴有无。尽日临风羡人醉，雪香空伴白髭须。
桃满西园淑景催，几多红艳浅深开。此花不逐溪流出，晋客无因入洞来。
烟鸿上汉声声远，逸骥寻云步步高。应笑内兄年六十，郡城闲坐养霜毛。
相送西郊暮景和，青苍竹外绕寒波。为君蘸甲十分饮，应见离心一倍多。
分袂还应立马看，向来离思始知难。雁飞不见行尘灭，景下山遥极目寒。
泠泠寒水带霜风，更在天桥夜景中。清禁漏闲烟树寂，月轮移在上阳宫。
已落双雕血尚新，鸣鞭走马又翻身。凭君莫射南来雁，恐有家书寄远人。
初月微明漏白烟，碧松梢外挂青天。西风静起传深业，应送愁吟入夜蝉。
玉仙瑶瑟夜珊珊，月过楼西桂烛残。风景人间不如此，动摇湘水彻明寒。
晓楼烟槛出云霄，景下林塘已寂寥。城角为秋悲更远，护霜云破海天遥。
晓涧青青桂色孤，楚人随玉上天衢。水辞谷口山寒少，今日风头校暖无。
寻常诗思巧如春，又喜幽亭蕙草新。本是馨香比君子，绕栏今更为何人。
旧迹依然已十秋，雪山当面照银钩。怀恩泪尽霜天晓，一片余霞映驿楼。
凄风洛下同羁思，迟日棠阴得醉歌。自笑与君三岁别，头衔依旧鬓丝多。
佳人失手镜初分，何日团圆再会君。今朝万里秋风起，山北山南一片云。
秦陵汉苑参差雪，北阙南山次第春。车马满城原上去，岂知惆怅有闲人。
满怀多少是恩酬，未见功名已白头。不为寻山试筋力，岂能寒上背云楼。
重关晓度宿云寒，羸马缘知步步难。此信的应中路见，乱山何处拆书看。
有客南来话所思，故人遥枉醉中诗。暂因微疾须防酒，不是欢情减旧时。
翠屏山对凤城开，碧落摇光霁后来。回识六龙巡幸处，飞烟闲绕望春台。
尽是离宫院中女，苑墙城外冢累累。少年入内教歌舞，不识君王到老时。
宛溪垂柳最长枝，曾被春风尽日吹。不堪攀折犹堪看，陌上少年来自迟。
江南为客正悲秋，更送吾师古渡头。惆怅不同尘土别，水云踪迹去悠悠。
十二层楼敞画檐，连云歌尽草纤纤。空堂病怯阶前月，燕子嗔垂一行帘。
千万长河共使船，听君诗句倍怆然。春风野岸名花发，一道帆樯画柳烟。
暖风迟日柳初含，顾影看身又自惭。何事明朝独惆怅，杏花时节在江南。
月白烟青水暗流，孤猿衔恨叫中秋。三声欲断疑肠断，饶是少年须白头。
尘埃终日满窗前，水态云容思浩然。争得便归湘浦去，却持竿上钓鱼船。
黑山南面更无州，马放平沙夜不收。风送孤城临晚角，一声声入客心愁。
玉箫声断没流年，满目春愁陇树烟。艳质已随云雨散，凤楼空锁月明天。
门近寒溪窗近山，枕山流水日潺潺。长嫌世上浮云客，老向尘中不解颜。
万古荣华旦暮齐，楼台春尽草萋萋。君看陌上何人墓，旋化红尘送马蹄。
青冢前头陇水流，燕支山上暮云秋。蛾眉一坠穷泉路，夜夜孤魂月下愁。
星汉离宫月出轮，满街含笑绮罗春。花前每被青蛾问，何事重来只一人。
黄沙连海路无尘，边草长枯不见春。日暮拂云堆下过，马前逢着射雕人。
龙舟东下事成空，蔓草萋萋满故宫。亡国亡家为颜色，露桃犹自恨春风。
把酒直须判酩酊，逢花莫惜暂淹留。假如三万六千日，半是悲哀半是愁。
省事却因多事力，无心翻似有心来。秋风郡阁残花在，别后何人更一杯。
不语亭亭俨薄妆，画裙双凤郁金香。西京才子旁看取，何似乔家那窈娘。
日晴空乐下仙云，俱在凉亭送使君。莫辞一盏即相请，还是三年更不闻。
华堂今日绮筵开，谁唤分司御史来。偶发狂言惊满坐，三重粉面一时回。
小院无人雨长苔，满庭修竹间疏槐。春愁兀兀成幽梦，又被流莺唤醒来。
朵朵精神叶叶柔，雨晴香拂醉人头。石家锦障依然在，闲倚狂风夜不收。
石城花暖鹧鸪飞，征客春帆秋不归。犹自保郎心似石，绫梭夜夜织寒衣。
耕夫召募逐楼船，春草青青万顷田。试上吴门窥郡郭，清明几处有新烟。
紫阳宫女捧丹砂，王母令过汉帝家。春风不肯停仙驭，却向蓬莱看杏花。
吴乡岁贡足嘉宾，后进之中见此人。别业更临洙泗上，拟将书卷对残春。
何事千年遇圣君，坐令双鬓老江云。南行更入山深浅，岐路悠悠水自分。
彩楼歌馆正融融，一骑星飞锦帐空。老尽名花春不管，年年啼鸟怨东风。
云淡山横日欲斜，邮亭下马对残花。自从身逐征西府，每到开时不在家。
白马驮经事已空，断碑残刹见遗踪。萧萧茅屋秋风起，一夜雨声羁思浓。
碧瓦朱楹白昼闲，金衣宝扇晓风寒。摩云观阁高如许，长对河流出断山。
六国平来四海家，相君当代擅才华。谁知颂德山头石，却与他人戒后车。
桂叶双眉久不描，残妆和泪污红绡。长门尽日无梳洗，何必珍珠慰寂寥。
一点分明值万金，开时惟怕冷风侵。主人若也勤挑拨，敢向尊前不尽心。
银烛金屏坐碧堂，只言河汉动神光。主家盛时欢不极，才子能歌夜未央。
紫禁仙舆诘旦来，青旂遥倚望春台。不知庭霰今朝落，疑是林花昨夜开。
羽客笙歌此地违，离筵数处白云飞。蓬莱阙下长相忆，桐柏山头去不归。
逍遥楼上望乡关，绿水泓澄云雾间。北去衡阳二千里，无因雁足系书还。
北阙彤云掩曙霞，东风吹雪舞山家。琼章定少千人和，银树长芳六出花。
九月九日望乡台，他席他乡送客杯。人情已厌南中苦，鸿雁那从北地来。
披风听鸟长河路，临津织女遥相妒。判知秋夕带啼还，那及春朝携手度。
万骑千官拥帝车，八龙三马访仙家。凤凰原上开青壁，鹦鹉杯中弄紫霞。
散漫祥云逐圣回，飘飖瑞雪绕天来。不能落后争飞絮，故欲迎前赛早梅。
蓬阁桃源两处分，人间海上不相闻。一朝琴里悲黄鹤，何日山头望白云。
九月九日望遥空，秋水秋天生夕风。寒雁一向南去远，游人几度菊花丛。
秋风凛凛月依依，飞过高梧影里时。暗处若教同众类，世间争得有人知。
愁杀离家未达人，一声声到枕前闻。苦吟莫向朱门里，满耳笙歌不听君。
聚散虚空去复还，野人闲处倚筇看。不知身是无根物，蔽月遮星作万端。
纵无汲引味清澄，冷浸寒空月一轮。凿处若教当要路，为君常济往来人。
开花空道胜于草，结实何曾济得民。却笑野田禾与黍，不闻弦管过青春。
艳拂衣襟蕊拂杯，绕枝闲共蝶徘徊。春风满目还惆怅，半欲离披半未开。
凤凰鸣舞乐昌年，蜡炬开花夜管弦。半醉徐击珊瑚树，已闻钟漏晓声传。
洛阳难理若棼丝，椎破连环定不疑。鹦鹉休言秦地乐，回头一顾一相思。
主第新成银作榜，宾筵广宴玉为楼。壶觞既卜仙人夜，歌舞宜停织女秋。
胜日登临云叶起，芳风摇荡雪花飞。呈晖幸得承金镜，飏彩还将奉玉衣。
桃花欲落柳条长，沙头水上足风光。此时御跸来游处，愿奉年年祓禊觞。
龙骖晓入望春宫，正逢春雪舞东风。花光并洒天文上，寒气行消御酒中。
层轩洞户旦新披，度曲飞觞夜不疲。绮缀玲珑河色晓，珠帘隐映月华窥。
非吏非隐晋尚书，一丘一壑降乘舆。天藻缘情两曜合，山卮献寿万年馀。
车如流水马如龙，仙史高台十二重。天上初移衡汉匹，可怜歌舞夜相从。
树色参差隐翠微，泉流百尺向空飞。传闻此处投竿住，遂使兹辰扈跸归。
散骑金貂服彩衣，松花水上逐春归。悬知邑里遥相望，事主荣亲代所稀。
五原春色旧来迟，二月垂杨未挂丝。即今河畔冰开日，正是长安花落时。
晴风丽日满芳洲，柳色春筵祓锦流。皆言侍跸横汾宴，暂似乘槎天汉游。
凤楼开阖引明光，花酎连添醉益香。欲知帝女薰天贵，金柯玉柱夜成行。
金溪碧水玉潭沙，凫舄翩翩弄日华。斗鸡香陌行春倦，为摘东园桃李花。
东西吴蜀关山远，鱼来雁去两难闻。莫怪常有千行泪，只为阳台一片云。
洛阳陌上多离别，蓬莱山下足波潮。碧海桑田何处在，笙歌一听一遥遥。
青郊上巳艳阳年，紫禁皇游祓渭川。幸得欢娱承湛露，心同草树乐春天。
林间艳色骄天马，苑里秾华伴丽人。愿逐南风飞帝席，年年含笑舞青春。
西京上相出扶阳，东郊别业好池塘。自非仁智符天赏，安能日月共回光。
池如明镜月华开，山学香炉云气来。神藻飞为鶺鴒赋，仙声飏出凤凰台。
暮春三月日重三，春水桃花满禊潭。广乐逶迤天上下，仙舟摇衍镜中酣。
平湖一望上连天，林景千寻下洞泉。忽惊水上光华满，疑是乘舟到日边。
巴陵一望洞庭秋，日见孤峰水上浮。闻道神仙不可接，心随湖水共悠悠。
山庭迥迥面长川，江树重重极远烟。形影相追高翥鸟，心肠并断北风船。
瘴江西去火为山，炎徼南穷鬼作关。从此更投人境外，生涯应在有无间。
乘春祓禊逐风光，扈跸陪銮渭渚傍。还笑当时水滨老，衰年八十待文王。
上林花鸟暮春时，上巳陪游乐在兹。此日欣逢临渭赏，昔年空道济汾词。
曲榭回廊绕涧幽，飞泉喷下溢池流。祗应感发明王梦，遂得邀迎圣帝游。
牵牛南渡象昭回，学凤楼成帝女来。平旦鹓鸾歌舞席，方宵鹦鹉献酬杯。
侯家主第一时新，上席华年不惜春。珠釭缀日那知夜，玉斝流霞畏底晨。
金榜重楼开夜扉，琼筵爱客未言归。衔欢不觉银河曙，尽醉那知玉漏稀。
秦楼宴喜月裴回，妓筵银烛满庭开。坐中香气排花出，扇后歌声逐酒来。
河洛风烟壮市朝，送君飞凫去渐遥。更思明年桃李月，花红柳绿宴浮桥。
凤楼窈窕凌三袭，翠幌玲珑瞰九衢。复道中宵留宴衎，弥令上客想踟蹰。
宝马香车清渭滨，红桃碧柳禊堂春。皇情尚忆垂竿佐，天祚先呈捧剑人。
东山朝日翠屏开，北阙晴空彩仗来。喜遇天文七曜动，少微今夜近三台。
濯龙门外主家亲，鸣凤楼中天上人。自有金杯迎甲夜，还将绮席代阳春。
风光淅淅草中飘，日彩荧荧水上摇。幸奏潇湘云壑意，山旁容与动仙桡。
王孙帝女下仙台，金榜珠帘入夜开。遽惜琼筵欢正洽，唯愁银箭晓相催。
鸣銮赫奕下重楼，羽盖逍遥向一丘。汉日唯闻白衣宠，唐年更睹赤松游。
始见青云干律吕，俄逢瑞雪应阳春。今日回看上林树，梅花柳絮一时新。
廊庙心存岩壑中，銮舆瞩在灞城东。逍遥自在蒙庄子，汉主徒言河上公。
水面芙蓉秋已衰，繁条偏是著花迟。平明露滴垂红脸，似有朝愁暮落时。
红萼竞燃春苑曙，莑茸新吐御筵开。长年愿奉西王宴，近侍惭无东朔才。
金榜岧峣云里开，玉箫参差天际回。莫惊侧弁还归路，只为平阳歌舞催。
郎官出宰赴伊瀍，征传駸駸灞水前。此时怅望新丰道，握手相看共黯然。
秋叶风吹黄飒飒，晴云日照白鳞鳞。归来得问茱萸女，今日登高醉几人。
铜台宫观委灰尘，魏主园林漳水滨。即今西望犹堪思，况复当时歌舞人。
绵绵钟漏洛阳城，客舍贫居绝送迎。逢君贳酒因成醉，醉后焉知世上情。
大河东北望桃林，杂树冥冥结翠阴。不知君作神仙尉，特讶行来云雾深。
南路蹉跎客未回，常嗟物候暗相催。四时不变江头草，十月先开岭上梅。
巫岭岧峣天际重，佳期宿昔愿相从。朝云暮雨连天暗，神女知来第几峰。
欲寻轩槛列清尊，江上烟云向晚昏。须倩东风吹散雨，明朝却待入华园。
春草青青万里馀，边城落日见离居。情知海上三年别，不寄云间一纸书。
濯濯烟条拂地垂，城边楼畔结春思。请君细看风流意，未减灵和殿里时。
邺城东北望陵台，珠翠繁华去不回。无复新妆艳红粉，空馀故垄满青苔。
楼前百戏竞争新，唯有长竿妙入神。谁谓绮罗翻有力，犹自嫌轻更著人。
天门街里倒天枢，火急先须御火珠。计合一条丝线挽，何劳两县索人夫。
雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。
年来谁不厌龙钟，虽在侯门似不容。看取海山寒翠树，苦遭霜霰到秦封。
映竹时闻转辘轳，当窗只见网蜘蛛。主人非病常高卧，环堵蒙笼一老儒。
长安年少惜春残，争认慈恩紫牡丹。别有玉盘乘露冷，无人起就月中看。
大罗天上神仙客，濯锦江头花柳春。不为碧鸡称使者，唯令白鹤报乡人。
欲逐将军取右贤，沙场走马向居延。遥知汉使萧关外，愁见孤城落日边。
金杯缓酌清歌转，画舸轻移艳舞回。自叹鶺鴒临水别，不同鸿雁向池来。
绿树重阴盖四邻，青苔日厚自无尘。科头箕踞长松下，白眼看他世上人。
柳条拂地不须折，松树披云从更长。藤花欲暗藏猱子，柏叶初齐养麝香。
可怜盘石临泉水，复有垂杨拂酒杯。若道春风不解意，何因吹送落花来。
与君相见即相亲，闻道君家在孟津。为见行舟试借问，客中时有洛阳人。
凉州城外少行人，百尺峰头望虏尘。健儿击鼓吹羌笛，共赛城东越骑神。
莫惊宠辱空忧喜，莫计恩雠浪苦辛。黄帝孔丘何处问，安知不是梦中身。
身名不问十年馀，老大谁能更读书。林中独酌邻家酒，门外时闻长者车。
莫将边地比京都，八月严霜草已枯。今日登高樽酒里，不知能有菊花无。
乔柯门里自成阴，散发窗中曾不簪。逍遥且喜从吾事，荣宠从来非我心。
穷巷空林常闭关，悠然独卧对前山。今朝忽枉嵇生驾，倒屣开门遥解颜。
为政心闲物自闲，朝看飞鸟暮飞还。寄书河上神明宰，羡尔城头姑射山。
洛阳一别梨花新，黄鸟飞飞逢故人。携手当年共为乐，无惊蕙草惜残春。
中外相连弟与兄，新加小县子男名。才年三十佩铜印，知尔弦歌汉水清。
吏部明年拜官后，西城必与故人期。寄书春草年年色，莫道相逢玉女祠。
百岁老翁不种田，惟知曝背乐残年。有时扪虱独搔首，目送归鸿篱下眠。
十五能行西入秦，三十无家作路人。时命不将明主合，布衣空染洛阳尘。
华阳洞口片云飞，细雨濛濛欲湿衣。玉箫遍满仙坛上，应是茅家兄弟归。
寒江绿水楚云深，莫道离忧迁远心。晓夕双帆归鄂渚，愁将孤月梦中寻。
白玉堂前一树梅，今朝忽见数花开。儿家门户寻常闭，春色因何入得来。
秋江渺渺水空波，越客孤舟欲榜歌。手折衰杨悲老大，故人零落已无多。
秋草黄花覆古阡，隔林何处起人烟。山僧独在山中老，唯有寒松见少年。
独上云梯入翠微，蒙蒙烟雪映岩扉。世人知在中峰里，遥礼青山恨不归。
孤舟相访至天涯，万转云山路更赊。欲扫柴门迎远客，青苔黄叶满贫家。
汉主何时放逐臣，江边几度送归人。同官岁岁先辞满，唯有青山伴老身。
天书远召沧浪客，几度临歧病未能。江海茫茫春欲遍，行人一骑发金陵。
江南海北长相忆，浅水深山独掩扉。重见太平身已老，桃源久住不能归。
向风长啸戴纱巾，野鹤由来不可亲。明日东归变名姓，五湖烟水觅何人。
石涧泉声久不闻，独临长路雪纷纷。如今渐欲生黄发，愿脱头冠与白云。
怜君一见一悲歌，岁岁无如老去何。白屋渐看秋草没，青云莫道故人多。
怜君异域朝周远，积水连天何处通。遥指来从初日外，始知更有扶桑东。
汉庭初拜建安侯，天子临轩寄所忧。从此向南无限路，双旌已去水悠悠。
沅水悠悠湘水春，临歧南望一沾巾。信陵门下三千客，君到长沙见几人。
江上初收战马尘，莺声柳色待行春。双旌谁道来何暮，万井如今有几人。
渺渺云山去几重，依依独听广陵钟。明朝借问南来客，五马双旌何处逢。
沧洲不复恋鱼竿，白发那堪戴铁冠。客路向南何处是，芦花千里雪漫漫。
萧条独向汝南行，客路多逢汉骑营。古木苍苍离乱后，几家同住一孤城。
何年家住此江滨，几度门前北渚春。白发乱生相顾老，黄莺自语岂知人。
衡阳千里去人稀，遥逐孤云入翠微。春草青青新覆地，深山无路若为归。
万里辞家事鼓鼙，金陵驿路楚云西。江春不肯留归客，草色青青送马蹄。
一尉何曾及布衣，时平却忆卧柴扉。故园柳色催南客，春水桃花待北归。
莫叹江城一掾卑，沧洲未是阻心期。浙中山色千万状，门外潮声朝暮时。
春风何事远相催，路尽天涯始却回。万里无人空楚水，孤帆送客到鱼台。
昨夜承恩宿未央，罗衣犹带御衣香。芙蓉帐小云屏暗，杨柳风多水殿凉。
禅门来往翠微间，万里千峰在剡山。何时共到天台里，身与浮云处处闲。
山色湖光并在东，扁舟归去有樵风。莫道野人无外事，开田凿井白云中。
扬州春草新年绿，未去先愁去不归。淮水问君来早晚，老人偏畏过芳菲。
秦中花鸟已应阑，塞外风沙犹自寒。夜听胡笳折杨柳，教人意气忆长安。
杨柳青青杏发花，年光误客转思家。不知湖上菱歌女，几个春舟在若耶。
王事纷纷无暇日，浮生冉冉只如云。已为平子归休计，五老岩前必共闻。
空山泉落松窗静，闲地草生春日迟。白发渐多身未退，依依常在永禅师。
罗袜凌波生网尘，那能得计访情亲。千杯绿酒何辞醉，一面红妆恼杀人。
秋檐滴滴对床寝，山路迢迢联骑行。到家俱及东篱菊，何事先归半日程。
满郭春风岚已昏，鸦栖散吏掩重门。虽居世网常清净，夜对高僧无一言。
山明野寺曙钟微，雪满幽林人迹稀。闲居寥落生高兴，无事风尘独不归。
秋草生庭白露时，故园诸弟益相思。尽日高斋无一事，芭蕉叶上独题诗。
踏阁攀林恨不同，楚云沧海思无穷。数家砧杵秋山下，一郡荆榛寒雨中。
岁暮兵戈乱京国，帛书间道访存亡。还信忽从天上落，唯知彼此泪千行。
世间荏苒萦此身，长望碧山到无因。白鹤徘徊看不去，遥知下有清都人。
雨中禁火空斋冷，江上流莺独坐听。把酒看花想诸弟，杜陵寒食草青青。
结茅种杏在云端，扫雪焚香宿石坛。灵祇不许世人到，忽作雷风登岭难。
襆被蹉跎老江国，情人邂逅此相逢。不随鸳鹭朝天去，遥想蓬莱台阁重。
同宿高斋换时节，共看移石复栽杉。送君江浦已惆怅，更上西楼看远帆。
近作新婚镊白髯，长怀旧卷映蓝衫。更欲携君虎丘寺，不知方伯望征帆。
广陵三月花正开，花里逢君醉一回。南北相过殊不远，暮潮从去早潮来。
紫阁西边第几峰，茅斋夜雪虎行踪。遥看黛色知何处，欲出山门寻暮钟。
九日驱驰一日闲，寻君不遇又空还。怪来诗思清人骨，门对寒流雪满山。
野花如雪绕江城，坐见年芳忆帝京。阊阖晓开凝碧树，曾陪鸳鹭听流莺。
蹑石欹危过急涧，攀崖迢递弄悬泉。犹将虎竹为身累，欲付归人绝世缘。
竹林高宇霜露清，朱丝玉徽多故情。暗识啼鸟与别鹤，只缘中有断肠声。
立马莲塘吹横笛，微风动柳生水波。北人听罢泪将落，南朝曲中怨更多。
高林滴露夏夜清，南山子规啼一声。邻家孀妇抱儿泣，我独展转何时明。
故人行役向边州，匹马今朝不少留。长路关山何日尽，满堂丝竹为君愁。
世人结交须黄金，黄金不多交不深。纵令然诺暂相许，终是悠悠行路心。
红粉青蛾映楚云，桃花马上石榴裙。罗敷独向东方去，漫学他家作使君。
燕支山西酒泉道，北风吹沙卷白草。长安遥在日光边，忆君不见令人老。
东去长安万里馀，故人何惜一行书。玉关西望堪肠断，况复明朝是岁除。
火山五月行人少，看君马去疾如鸟。都护行营太白西，角声一动胡天晓。
新骑骢马复承恩，使出金陵过海门。荆南渭北难相见，莫惜衫襟著酒痕。
清淮无底绿江深，宿处津亭枫树林。驷马欲辞丞相府，一樽须尽故人心。
匹马西从天外归，扬鞭只共鸟争飞。送君九月交河北，雪里题诗泪满衣。
荒楼荒井闭空山，关令乘云去不还。羽盖霓旌何处在，空留药臼向人间。
数株谿柳色依依，深巷斜阳暮鸟飞。门前雪满无人迹，应是先生出未归。
黄沙碛里客行迷，四望云天直下低。为言地尽天还尽，行到安西更向西。
走马西来欲到天，辞家见月两回圆。今夜不知何处宿，平沙万里绝人烟。
西向轮台万里馀，也知乡信日应疏。陇山鹦鹉能言语，为报家人数寄书。
黑姓蕃王貂鼠裘，葡萄宫锦醉缠头。关西老将能苦战，七十行兵仍未休。
九月天山风似刀，城南猎马缩寒毛。将军纵博场场胜，赌得单于貂鼠袍。
朱唇一点桃花殷，宿妆娇羞偏髻鬟。细看只似阳台女，醉著莫许归巫山。
菊黄芦白雁初飞，羌笛胡笳泪满衣。送君肠断秋江水，一去东流何日归。
杨柳青青鸟乱吟，春风香霭洞房深。百花帘下朝窥镜，明月窗前夜理琴。
卫风愉艳宜春色，淇水清泠增暮愁。总使榴花能一醉，终须萱草暂忘忧。
书剑催人不暂闲，洛阳羁旅复秦关。容颜岁岁愁边改，乡国时时梦里还。
故人轩骑罢归来，旧宅园林闲不开。唯馀挟瑟楼中妇，哭向平生歌舞台。
客里愁多不记春，闻莺始叹柳条新。年年下第东归去，羞见长安旧主人。
西施昔日浣纱津，石上青苔思杀人。一去姑苏不复返，岸旁桃李为谁春。
金谷繁华石季伦，只能谋富不谋身。当时纵与绿珠去，犹有无穷歌舞人。
六十老翁无所取，二三君子不相遗。愿留今日交欢意，直到隳官谢病时。
宫前石马对中峰，云里金铺闭几重。不见露盘迎晓日，唯闻木斧扣寒松。
于越城边枫叶高，楚人书里寄离骚。寒江鸂鶒思俦侣，岁岁临流刷羽毛。
玉树歌终王气收，雁行高送石城秋。江山不管兴亡事，一任斜阳伴客愁。
一片孤帆无四邻，北风吹过五湖滨。相看尽是江南客，独有君为岭外人。
淮阳卧理有清风，腊月榴花带雪红。闭阁寂寥常对此，江湖心在数枝中。
汉家仙仗在咸阳，洛水东流出建章。野老至今犹望幸，离宫秋树独苍苍。
桂阳年少西入秦，数经甲科犹白身。即今江海一归客，他日云霄万里人。
可怜薄暮宦游子，独卧虚斋思无已。去家百里不得归，到官数日秋风起。
阖闾葬日劳人力，嬴政穿来役鬼功。澄碧尚疑神物在，等闲雷雨起潭中。
十处投人九处违，家乡万里又空归。严霜昨夜侵人骨，谁念高堂未授衣。
草堂栖在灵山谷，勤苦诗书向灯烛。柴门半掩寂无人，惟有白云相伴宿。
房相西亭鹅一群，眠沙泛浦白于云。凤凰池上应回首，为报笼随王右军。
闷到房公池水头，坐逢杨子镇东州。却向青溪不相见，回船应载阿戎游。
秋风褭褭动高旌，玉帐分弓射虏营。已收滴博云间戍，更夺蓬婆雪外城。
银河帝女下三清，紫禁笙歌出九城。为报延州来听乐，须知天下欲升平。
梁子工文四十年，诗颠名过草书颠。白头仍作功曹掾，禄薄难供沽酒钱。
今夕秦天一雁来，梧桐坠叶捣衣催。思君独步华亭月，旧馆秋阴生绿苔。
日长风暖柳青青，北雁归飞入窅冥。岳阳城上闻吹笛，能使春心满洞庭。
湘中老人读黄老，手援紫藟坐碧草。春至不知湖水深，日暮忘却巴陵道。
双鹤南飞度楚山，楚南相见忆秦关。愿值回风吹羽翼，早随阳雁及春还。
一片仙云入帝乡，数声秋雁至衡阳。借问清都旧花月，岂知迁客泣潇湘。
西江万里向东流，今夜江边驻客舟。月色更添春色好，芦风似胜竹风幽。
畴昔丹墀与凤池，即今相见两相悲。朱崖云梦三千里，欲别俱为恸哭时。
谪宦三年尚未回，故人今日又重来。闻道崖州一千里，今朝须尽数千杯。
东山残雨挂斜晖，野客巢由指翠微。别酒稍酣乘兴去，知君不羡白云归。
连山画出映禅扉，粉壁香筵满翠微。坐来炉气萦空散，共指晴云向岭归。
江华胜事接湘滨，千里湖山入兴新。才子思归催去棹，汀花且为驻残春。
画戟朱楼映晚霞，高梧寒柳度飞鸦。门前不见归轩至，城上愁看落日斜。
大学三年闻琢玉，东堂一举早成名。借问还家何处好，玉人含笑下机迎。
月照溪边一罩蓬，夜闻清唱有微风。小楼深巷敲方响，水国人家在处同。
水绕冰渠渐有声，气融烟坞晚来明。东风好作阳和使，逢草逢花报发生。
降士林沾蕙草寒，弦惊翰苑失鸳鸾。秋中回首君门阻，马上应歌行路难。
斗酒忘言良夜深，红萱露滴鹊惊林。欲知别后思今夕，汉水东流是寸心。
三军版筑脱金刀，黎庶翻惭将士劳。不忆新城连嶂起，唯惊画角入云高。
故城门外春日斜，故城门里无人家。市朝欲认不知处，漠漠野田空草花。
长杨杀气连云飞，汉主秋畋正掩围。重门日晏红尘出，数骑胡人猎兽归。
乱水东流落照时，黄花满径客行迟。林端忽见南山色，马上还吟陶令诗。
今日陶家野兴偏，东篱黄菊映秋田。浮云暝鸟飞将尽，始达青山新月前。
花繁柳暗九门深，对饮悲歌泪满襟。数日莺花皆落羽，一回春至一伤心。
江口千家带楚云，江花乱点雪纷纷。春风落日谁相见，青翰舟中有鄂君。
鸳鸯赭白齿新齐，晚日花中散碧蹄。玉勒斗回初喷沫，金鞭欲下不成嘶。
湘竹斑斑湘水春，衡阳太守虎符新。朝来笑向归鸿道，早晚南飞见主人。
浮云不共此山齐，山霭苍苍望转迷。晓月暂飞高树里，秋河隔在数峰西。
蓬莱阙下是天家，上路新回白鼻騧。急管昼催平乐酒，春衣夜宿杜陵花。
王孙别舍拥朱轮，不羡空名乐此身。门外碧潭春洗马，楼前红烛夜迎人。
白云斜日影深松，玉宇瑶坛知几重。把酒题诗人散后，华阳洞里有疏钟。
南过猿声一逐臣，回看秋草泪沾巾。寒天暮雪空山里，几处蛮家是主人。
旧事仙人白兔公，掉头归去又乘风。柴门流水依然在，一路寒山万木中。
乌纱灵寿对秋风，怅望浮云济水东。官树阴阴铃阁暮，州人转忆白头翁。
五营河畔列旌旗，吹角鸣鼙日暮时。曾是信陵门下客，雨回相吊不胜悲。
金屋琼台萧史家，暮春三月渭州花。到君仙洞不相见，谓已吹箫乘早霞。
洞庭正波蘋叶衰，岂是秦吴远别时。谢君箧中绮端赠，何以报之长相思。
客鸟倦飞思旧林，裴徊犹恋众花阴。他时相忆双航苇，莫问吴江深不深。
輶车骆马往从谁，梦浦兰台日更迟。欲识桃花最多处，前程问取武陵儿。
劝酒论心夜不疲，含情有待问谁思。伫看晴月澄澄影，来照江楼酩酊时。
或掉轻舟或杖藜，寻常适意钓前溪。草堂竹径在何处，落日孤烟寒渚西。
溪上遥闻精舍钟，泊舟微径度深松。青山霁后云犹在，画出东南四五峰。
窅窅云旗去不还，阴阴祠宇闭空山。我来始悟丹青妙，稽首如逢冰雪颜。
穆陵关上秋云起，安陆城边远行子。薄暮寒蝉三两声，回头故乡千万里。
白首思归归不得，空山闻雁雁声哀。高城落日望西北，又见秋风逐水来。
湘山木落洞庭波，湘水连云秋雁多。寂寞舟中谁借问，月明只自听渔歌。
看取庭芜白露新，劝君不用久风尘。秋来多见长安客，解爱鲈鱼能几人。
远山谁辨江南北，长路空随树浅深。流荡飘飖此何极，唯应行客共知心。
红霞紫气昼氲氲，绛节青幢迎少君。忽从林下升天去，空使时人礼白云。
秋夜深深北送君，阴虫切切不堪闻。归舟明日毗陵道，回首姑苏是白云。
恋亲时见在人群，多在东山就白云。独坐焚香诵经处，深山古寺雪纷纷。
怅望南徐登北固，迢遥西塞恨东关。落日临川问音信，寒潮唯带夕阳还。
轩窗缥缈起烟霞，诵诀存思白日斜。闻道昆仑有仙籍，何时青鸟送丹砂。
释子身心无垢纷，独将衣钵去人群。相思晚望松林寺，唯有钟声出白云。
君家南郭白云连，正待情人弄石泉。月照烟花迷客路，苍苍何处是伊川。
不见白衣来送酒，但令黄菊自开花。愁看日晚良辰过，步步行寻陶令家。
露湿青芜时欲晚，水流黄叶意无穷。节近重阳念归否，眼前篱菊带秋风。
海花争让候榴花，犯雪先开内史家。末客朝朝铃阁下，从公步履玩年华。
华亭霁色满今朝，云里樯竿去转遥。莫怪山前深复浅，清淮一日两回潮。
朝日残莺伴妾啼，开帘只见草萋萋。庭前时有东风入，杨柳千条尽向西。
长堤春水绿悠悠，畎入漳河一道流。莫听声声催去棹，桃溪浅处不胜舟。
蓟庭萧瑟故人稀，何处登高且送归。今日暂同芳菊酒，明朝应作断蓬飞。
黄河流出有浮桥，晋国归人此路遥。若傍阑干千里望，北风驱马雨萧萧。
一年始有一年春，百岁曾无百岁人。能向花前几回醉，十千沽酒莫辞贫。
我师一念登初地，佛国笙歌两度来。唯有门前古槐树，枝低只为挂银台。
秋风飒飒雨霏霏，愁杀恓遑一布衣。辞君且作随阳鸟，海内无家何处归。
长策胸中不复论，荷衣蓝缕闭柴门。当时汉祖无三杰，争得咸阳与子孙。
数片荷衣不蔽身，青山白鸟岂知贫。如今非是秦时世，更隐桃花亦笑人。
檐前朝暮雨添花，八十真僧饭一麻。入定几时将出定，不知巢燕污袈裟。
欲强登高无力也，篱边黄菊为谁开。共知不是浔阳郡，那得王弘送酒来。
霞外主人门不扃，数株桃树药囊青。闲行池畔随孤鹤，若问多应道姓丁。
黄精蒸罢洗琼杯，林下从留石上苔。昨日围棋未终局，多乘白鹤下山来。
盘石垂萝即是家，回头犹看五枝花。松间寂寂无烟火，应服朝来一片霞。
昨日年催白发新，身如麋鹿不知贫。时时亦被群儿笑，赖有南山四老人。
荷衣半破带莓苔，笑向陶潜酒瓮开。纵醉还须上山去，白云那肯下山来。
蓑笠双童傍酒船，湖山相引到房前。团蕉何事教人见，暂借空床守坐禅。
禅室遥看峰顶头，白云东去水长流。松间倘许幽人住，不更将钱买沃州。
黯黯严城罢鼓鼙，数声相续出寒栖。不嫌惊破纱窗梦，却恐为妖半夜啼。
我是潇湘放逐臣，君辞明主汉江滨。天外常求太白老，金陵捉得酒仙人。
晦日新晴春色娇，万家攀折渡长桥。年年老向江城寺，不觉春风换柳条。
方外主人名道林，怕将水月净身心。居然对我说无我，寂历山深将夜深。
丹阳郭里送行舟，一别心知两地秋。日晚江南望江北，寒鸦飞尽水悠悠。
秦僧吹竹闭秋城，早在梨园称主情。今夕襄阳山太守，座中流泪听商声。
新安非欲枉帆过，海内如君有几何。醉里别时秋水色，老人南望一狂歌。
湖上新正逢故人，情深应不笑家贫。明朝别后门还掩，修竹千竿一老身。
秋江渺渺水空波，越客孤舟欲榜歌。手折衰杨悲老大，故人零落已无多。
地盘山鸡犹可像，坎坎砰砰随手长。夜半高楼沈醉时，万里踏桥乱山响。
万里行人欲渡溪，千行珠泪滴为泥。已成残梦随君去，犹有惊乌半夜啼。
惆怅多山人复稀，杜鹃啼处泪沾衣。故园此去千馀里，春梦犹能夜夜归。
水边垂柳赤栏桥，洞里仙人碧玉箫。近得麻姑音信否，浔阳江上不通潮。
五湖秋叶满行船，八月灵槎欲上天。君向长安余适越，独登秦望望秦川。
不到山阴十二春，镜中相见白头新。此生不复为年少，今日从他弄老人。
子夜新声何处传，悲翁更忆太平年。即今法曲无人唱，已逐霓裳飞上天。
百舌犹来上苑花，游人独自忆京华。遥知寝庙尝新后，敕赐樱桃向几家。
野客归时无四邻，黔娄别久案常贫。渔樵旧路不堪入，何处空山犹有人。
江村日暮寻遗老，江水东流横浩浩。竹里闲窗不见人，门前旧路生青草。
青嶂青溪直复斜，白鸡白犬到人家。仙人住在最高处，向晚春泉流白花。
竿头五两风褭褭，水上云帆逐飞鸟。送君初出扬州时，霭霭曈曈江溢晓。
故园黄叶满青苔，梦后城头晓角哀。此夜断肠人不见，起行残日影徘徊。
天下如今已太平，相公何事唤狂生。个身恰似笼中鹤，东望沧溟叫数声。
野人本自不求名，欲向山中过一生。莫嫌憔悴无知己，别有烟霞似弟兄。
楚客停桡欲问谁，白沙江草麹尘丝。生公手种殿前树，唯有花开鶗鴂悲。
鸣笳已逐春风咽，匹马犹依旧路嘶。遥望柳家门外树，恐闻黄鸟向人啼。
桃花岭上觉天低，人上青山马隔溪。行到三姑学仙处，还如刘阮二郎迷。
日暮衔花飞鸟还，月明溪上见青山。遥知玉女窗前树，不是仙人不得攀。
江南无处不闻歌，晦日中军乐更多。不是风光催柳色，却缘威令动阳和。
杜宇冤亡积有时，年年啼血动人悲。若教恨魄皆能化，何树何山著子规。
万里飞来为客鸟，曾蒙丹凤借枝柯。一朝凤去梧桐死，满目鸱鸢奈尔何。
身执金吾主禁兵，腰间宝剑重横行。接舆亦是狂歌者，更就将军乞一声。
鸟啼花发柳含烟，掷却风光忆少年。更上高楼望江水，故乡何处一归船。
山中好处无人别，涧梅伪作山中雪。野客相逢夜不眠，山中童子烧松节。
好鸟共鸣临水树，幽人独欠买山钱。若为种得千竿竹，引取君家一眼泉。
少微不向吴中隐，为个生缘在鹿门。行入汉江秋月色，襄阳耆旧几人存。
武帝祈灵太乙坛，新丰树色绕千官。那知今夜长生殿，独闭山门月影寒。
东晋王家在此溪，南朝树色隔窗低。碑沈字灭昔人远，谷鸟犹向寒花啼。
一别长安路几千，遥知旧日主人怜。贾生只是三年谪，独自无才已四年。
古庙枫林江水边，寒鸦接饭雁横天。大孤山远小孤出，月照洞庭归客船。
嵩山石壁挂飞流，无限神仙在上头。采得新诗题石壁，老人惆怅不同游。
灵溪宿处接灵山，窈映高楼向月闲。夜半鹤声残梦里，犹疑琴曲洞房间。
花落深宫莺亦悲，上阳宫女断肠时。君恩不闭东流水，叶上题诗寄与谁。
崦里桃花逢女冠，林间杏叶落仙坛。老人方授上清箓，夜听步虚山月寒。
暂出河边思远道，却来窗下听新莺。故人一别几时见，春草还从旧处生。
渺渺春生楚水波，楚人齐唱竹枝歌。与君皆是思归客，拭泪看花奈老何。
故人曾任丹徒令，买得青山拟独耕。不作草堂招远客，却将垂柳借啼莺。
稚子比来骑竹马，犹疑只在屋东西。莫言道者无悲事，曾听巴猿向月啼。
绝顶茅庵老此生，寒云孤木伴经行。世人那得知幽径，遥向青峰礼磬声。
佣赁难堪一老身，皤皤力役在青春。林园手种唯吾事，桃李成阴归别人。
虽言千骑上头居，一世生离恨有馀。叶下绮窗银烛冷，含啼自草锦中书。
好是春风湖上亭，柳条藤蔓系离情。黄莺久住浑相识，欲别频啼四五声。
雨暗商山过客稀，路傍孤店闭柴扉。卸鞍良久茅檐下，待得巴人樵采归。
阴云万里昼漫漫，愁坐关心事几般。为报春风休下雪，柳条初放不禁寒。
日长巴峡雨濛濛，又说归舟路未通。游人不及西江水，先得东流到渚宫。
秋宵月色胜春宵，万里天涯静寂寥。近来数夜飞霜重，只畏娑婆树叶凋。
九月湘江水漫流，沙边唯览月华秋。金风浦上吹黄叶，一夜纷纷满客舟。
数载蹉跎罢搢绅，五湖乘兴转迷津。如今野客无家第，醉处寻常是主人。
叶县门前江水深，浅于羁客报恩心。把君诗卷西归去，一度相思一度吟。
自用金钱买槿栽，二年方始得花开。鲜红未许佳人见，蝴蝶争知早到来。
宋玉亭前悲暮秋，阳台路上雨初收。应缘此处人多别，松竹萧萧也带愁。
画角初鸣残照微，营营鞍马往来稀。相逢士卒皆垂泪，八座朝天何日归。
虞帝南游不复还，翠蛾幽怨水云间。昨夜月明湘浦宿，闺中珂珮度空山。
三月江城柳絮飞，五年游客送人归。故将别泪和乡泪，今日阑干湿汝衣。
龙绕旌竿兽满旗，翻营乍似雪中移。中军一队三千骑，尽是并州游侠儿。
俗尘浮垢闭禅关，百岁身心几日闲。安得此生同草木，无营长在四时间。
画角三声动客愁，晓霜如雪覆江楼。谁道桂林风景暖，到来重著皂貂裘。
花是深红叶麹尘，不将桃李共争春。今日惊秋自怜客，折来持赠少年人。
亚相何年镇百蛮，生涯万事瘴云间。夜郎城外谁人哭，昨日空馀旌节还。
看花泪尽知春尽，魂断看花只恨春。名位未沾身欲老，诗书宁救眼前贫。
寒江近户漫流声，竹影临窗乱月明。归梦不知湖水阔，夜来还到洛阳城。
百战初休十万师，国人西望翠华时。家家尽唱升平曲，帝幸梨园亲制词。
之荆且愿依刘表，折桂终惭见郤诜。舍弟未应丝作鬓，园公不用印随身。
翠羽雕虫日日新，翰林工部欲何神。自悲由瑟无弹处，今作关西门下人。
卫郊多垒少人家，南渡天寒日又斜。君子素风悲已矣，杏园无复一枝花。
曾识将军段匹磾，几场花下醉如泥。春来欲问林园主，桃李无言鸟自啼。
晓日天山雪半晴，红旗遥识汉家营。近来胡骑休南牧，羊马城边春草生。
一点青螺白浪中，全依水府与天通。晴江万里云飞尽，鳌背参差日气红。
白社会中尝共醉，青云路上未相逢。时人莫小池中水，浅处无妨有卧龙。
无叶无枝不见空，连天扑地径才通。山莺惊起酒醒处，火焰烧人雪喷风。
较猎燕山经几春，雕弓白羽不离身。年来马上浑无力，望见飞鸿指似人。
仁寿元和二百年，濛笼水墨淡如烟。当时憔悴题名日，汉祖龙潜未上天。
春迟不省似今年，二月无花雪满天。村店闭门何处宿，夜深遥唤渡江船。
荒陂古堞欲千年，名振图书剑在泉。今日诸孙拜坟树，愧无文字续燕然。
竹林会里偏怜小，淮水清时最觉贤。莫倚儿童轻岁月，丈人曾共尔同年。
绿林兵起结愁云，白羽飞书未解纷。天子欲开三面网，莫将弓箭射官军。
御马新骑禁苑秋，白鹰来自海东头。汉皇无事须游猎，雪乱争飞锦臂鞲。
护霜云映月朦胧，乌鹊争飞井上桐。夜半酒醒人不觉，满池荷叶动秋风。
烟水初销见万家，东风吹柳万条斜。大堤欲上谁相伴，马踏春泥半是花。
自从身属富人侯，蝉噪槐花已四秋。今日一茎新白发，懒骑官马到幽州。
十年憔悴武陵溪，鹤病深林玉在泥。今日太行平似砥，九霄初倚入云梯。
南州风土滞龙媒，黄纸初飞敕字来。二月曲江连旧宅，阿婆情熟牡丹开。
翠辇红旌去不回，苍苍宫树锁青苔。有人说得当时事，曾见长生玉殿开。
高梧叶尽鸟巢空，洛水潺湲夕照中。寂寂天桥车马绝，寒鸦飞入上阳宫。
书来未报几时还，知在三湘五岭间。独立衡门秋水阔，寒鸦飞去日衔山。
离宫路远北原斜，生死恩深不到家。云雨今归何处去，黄鹂飞上野棠花。
年来七十罢耕桑，就暖支羸强下床。满眼儿孙身外事，闲梳白发对残阳。
懒性如今成野人，行藏由兴不由身。莫惊此度归来晚，买得西山正值春。
伤心欲问前朝事，惟见江流去不回。日暮东风春草绿，鹧鸪飞上越王台。
风前推折千年剑，岩下澄空万古潭。双剑变成龙化去，两溪相并水归南。
自笑儒生著战袍，书斋壁上挂弓刀。如今便是征人妇，好织回文寄窦滔。
龙向洞中衔雨出，鸟从花里带香飞。白云断处见明月，黄叶落时闻捣衣。
王氏家山昔在兹，陆机为赋陆云诗。青莲香匝东西宇，日月与僧无尽时。
柳家汀洲孟冬月，云寒水清荻花发。一枝持赠朝天人，愿比蓬莱殿前雪。
天风吹我上层冈，露洒长松六月凉。愿借老僧双白鹤，碧云深处共翱翔。
玉壶山下云居寺，六百年来选佛场。满地白云关不住，石泉流出落花香。
凤梭停织鹊无音，梦忆仙郎夜夜心。难得相逢容易别，银河争似妾愁深。
看花无语泪如倾，多少春风怨别情。不识玉门关外路，梦中昨夜到边城。
金鸭香消欲断魂，梨花春雨掩重门。欲知别后相思意，回看罗衣积泪痕。
闭门茅底偶为邻，北阮那怜南阮贫。却是梅花无世态，隔墙分送一枝春。
四郭青山处处同，客怀无计答秋风。数家茅屋清溪上，千树蝉声落日中。
朝阳斋前桃李树，手栽清荫接比邻。明年此地看花发，愁向东风忆故人。
日日涧边寻茯芩，岩扉常掩凤山青。归来挂衲高林下，自剪芭蕉写佛经。
溪上谁家掩竹扉，鸟啼浑似惜春晖。日斜深巷无人迹，时见梨花片片飞。
红颗真珠诚可爱，白须太守亦何痴。十年结子知谁在，自向中庭种荔枝。
一两棕鞋八尺藤，广陵行遍又金陵。不知竹雨竹风夜，吟对秋山那寺灯。
伯劳东去鹤西还，云总无心亦度山。何似严陵滩上客，一竿长伴白鸥闲。
凉月如眉挂柳湾，越中山色镜中看。兰溪三日桃花雨，半夜鲤鱼来上滩。
苏溪亭上草漫漫，谁倚东风十二阑。燕子不归春事晚，一汀烟雨杏花寒。
楚僧蹑雪来招隐，先访高人积雪中。已别剡溪逢雪去，雪山修道与师同。
海上独归惭不及，邑中遗爱定无双。兰桡起唱逐流去，却恨山溪通外江。
万里羽书来未绝，五关烽火昼仍传。故人多病尽归去，唯有刘祯不得眠。
五都来往无旧业，一代公卿尽故人。不肯低头受羁束，远师溪上拂缨尘。
莫怕南风且尽欢，湘山多雨夏中寒。送君万里不觉远，此地曾为心铁官。
鬓下初惊白发时，更逢离别助秋悲。从今不学四方事，已共家人海上期。
欲作别离西入秦，芝田枣径往来频。东湖此夕更留醉，逢著庐山学道人。
拟向田间老此身，寒郊怨别甚於春。又闻故里朋游尽，到日知逢何处人。
怀王独与佞人谋，闻道忠臣入乱流。今日登高望不见，楚云湘水各悠悠。
九疑深路绕山回，木落天清猿昼哀。犹隔箫韶一峰在，遥传五马向东来。
故侯将我到山中，更上西峰见远公。共问置心何处好，主人挥手指虚空。
昨日临川谢病还，求田问舍独相关。宋时有井如今在，却种胡麻不买山。
插鬓茱萸来未尽，共随明月下沙堆。高缁寂寂不相问，醉客无端入定来。
半夜回舟入楚乡，月明山水共苍苍。孤猿更叫秋风里，不是愁人亦断肠。
三重江水万重山，山里春风度日闲。且向白云求一醉，莫教愁梦到乡关。
山下孤城月上迟，相留一醉本无期。明年此夕游何处，纵有清光知对谁。
家在故林吴楚间，冰为溪水玉为山。更将旧政化邻邑，遥见逋人相逐还。
秋风里许杏花开，杏树傍边醉客来。共待夜深听一曲，醒人骑马断肠回。
风传画阁空知晓，雨湿江城不见春。堆案绕床君莫怪，已经愁思古时人。
孤舟上水过湘沅，桂岭南枝花正繁。行客自知心有托，不闻惊浪与啼猿。
湖上逢君亦不闲，暂将离别到深山。飘蓬惊鸟那自定，强欲相留云树间。
霜雁群飞下楚田，羁人掩泪望秦天。君行江海无定所，别后相思何处边。
木叶纷纷湘水滨，此中何事往频频。临风自笑归时晚，更送浮云逐故人。
城郭喧喧争送远，危梁袅袅渡东津。杨花展转引征骑，莫怪山中多看人。
共醉流芳独归去，故园高士日相亲。深山古路无杨柳，折取桐花寄远人。
少别华阳万里游，近南风景不曾秋。红芳绿笋是行路，纵有啼猿听却幽。
杨柳青青满路垂，赠行惟折古松枝。停舟一对湘江哭，哭罢无言君自知。
曾向巫山峡里行，羁猿一叫一回惊。闻道建溪肠欲断，的知断著第三声。
卢橘花开枫叶衰，出门何处望京师。沅湘日夜东流去，不为愁人住少时。
今年十月温风起，湘水悠悠生白蘋。欲寄远书还不敢，却愁惊动故乡人。
蕲水城西向北看，桃花落尽柳花残。朱旗半卷山川小，白马连嘶草树寒。
我身本似远行客，况是乱时多病身。经山涉水向何处，羞见竹林禅定人。
远自五陵独窜身，筑阳山中归路新。横流夜长不得渡，驻马荒亭逢故人。
仙人此夜忽凌波，更唱瑶台一遍歌。嫁与将军天上住，人间可得再相过。
空门寂寂澹吾身，溪雨微微洗客尘。卧向白云晴未尽，任他黄鸟醉芳春。
十月江边芦叶飞，灌阳滩冷上舟迟。今朝未遇高风便，还与沙鸥宿水湄。
花雪随风不厌看，更多还肯失林峦。愁人正在书窗下，一片飞来一片寒。
阴雷慢转野云长，骏马双嘶爱雨凉。应念龙钟在泥滓，欲摧肝胆事王章。
灵空闻偈夜清净，雨里花枝朝暮开。故友九泉留语别，逐臣千里寄书来。
庐山道士夜携琴，映月相逢辨语音。引坐霜中弹一弄，满船商客有归心。
颍阳春色似河阳，一望繁花一县香。今日送官君最恨，可怜才子白须长。
世故相逢各未闲，百年多在别离间。昨夜秋风今夜雨，不知何处入空山。
常逢明月马尘间，是夜照君归处山。山中松桂花尽发，头白属君如等闲。
金缕袈裟国大师，能销坏宅火烧时。复来拥膝说无住，知向人天何处期。
沙鹤惊鸣野雨收，大河风物飒然秋。力微恩重谅难报，不是行人不解愁。
看山独行归竹院，水绕前阶草生遍。空林细雨暗无声，唯有愁心两相见。
原头殡御绕新茔，原下行人望哭声。更想秋山连古木，唯应石上见君名。
行多有病住无粮，万里还乡未到乡。蓬鬓哀吟古城下，不堪秋气入金疮。
双膝过颐顶在肩，四邻知姓不知年。卧驱鸟雀惜禾黍，犹恐诸孙无社钱。
草气厨烟咽不开，绕床连壁尽生苔。常时多病因多雨，那敢烦君车马来。
桃李风多日欲阴，百劳飞处落花深。贫居静久难逢信，知隔春山不可寻。
寄书常切到常迟，今日凭君君莫辞。若问玉人殊易识，莲花府里最清羸。
官微多惧事多同，拙性偏无主驿功。山在门前登不得，鬓毛衰尽路尘中。
见君何事不惭颜，白发生来未到山。更叹无家又无药，往来唯在酒徒间。
长裾珠履飒轻尘，闲以琴书列上宾。公子无雠可邀请，侯嬴此坐是何人。
云雪离披山万里，别来曾住最高峰。暂到人间归不得，长安陌上又相逢。
误以音声祈远公，请将徽轸付秋风。漾漾硖流吹不尽，月华如在白波中。
双屐参差锡杖斜，衲衣交膝对天花。瞻容悟问修持劫，似指前溪无数沙。
中条山下黄礓石，垒作夷齐庙里神。落叶满阶尘满座，不知浇酒为何人。
万峰交掩一峰开，晓色常从天上来。似到西方诸佛国，莲花影里数楼台。
花正浓时人正愁，逢花却欲替花羞。年来笑伴皆归去，今日晴明独上楼。
上方下方雪中路，白云流水如闲步。数峰行尽犹未归，寂寞经声竹阴暮。
寺前山远古陂宽，寺里人稀春草寒。何事最堪悲色相，折花将与老僧看。
饥食松花渴饮泉，偶从山后到山前。阳坡软草厚如织，因与鹿麛相伴眠。
闻道山花如火红，平明登寺已经风。老僧无见亦无说，应与看人心不同。
莲花影里暂相离，才出浮萍值罟师。上得龙门还失浪，九江何处是归期。
红枝欲折紫枝殷，隔水连宫不用攀。会待长风吹落尽，始能开眼向青山。
三献蓬莱始一尝，日调金鼎阅芳香。贮之玉合才半饼，寄与阿连题数行。
头白乘驴悬布囊，一回言别泪千行。儿孙满眼无归处，唯到尊前似故乡。
朱门洞启俨行车，金鐍装囊半是书。君向东州问徐胤，羊公何事灭吹鱼。
前峰后岭碧濛濛，草拥惊泉树带风。人语马嘶听不得，更堪长路在云中。
八重岩崿叠晴空，九色烟霞绕洞宫。仙道多因迷路得，莫将心事问樵翁。
公子求贤未识真，欲将毛遂比常伦。当时不及三千客，今日何如十九人。
赵女乘春上画楼，一声歌发满城秋。无端更唱关山曲，不是征人亦泪流。
先生沈病意何如，蓬艾门前客转疏。不见领徒过绛帐，唯闻与婢削丹书。
故人南去汉江阴，秋雨萧萧云梦深。江上见人应下泪，由来远客易伤心。
几人同去谢宣城，未及酬恩隔死生。唯有夜猿知客恨，峄阳溪路第三声。
黄花西上路何如，青壁连天雁亦疏。为报长卿休涤器，汉家思见茂陵书。
山店门前一妇人，哀哀夜哭向秋云。自说夫因征战死，朝来逢著旧将军。
闻说沧溟今已浅，何当白鹤更归来。旧师唯有先生在，忍见门人掩泪回。
暮雨萧条过凤城，霏霏飒飒重还轻。闻君此夜东林宿，听得荷池几番声。
李陵初送子卿回，汉月明时惆怅来。忆著长安旧游处，千门万户玉楼台。
野寺寻春花已迟，背岩惟有两三枝。明朝携酒犹堪醉，为报春风且莫吹。
江斋一入何亭亭，因寄沦涟心杳冥。绿绮琴弹白雪引，乌丝绢勒黄庭经。
千叶桃花胜百花，孤荣春晚驻年华。若教避俗秦人见，知向河源旧侣夸。
仙郎归奏过湘东，正值三湘二月中。惆怅满川桃杏醉，醉看还与曲江同。
辞家远客怆秋风，千里寒云与断蓬。日暮隔山投古寺，钟声何处雨濛濛。
信马闲过忆所亲，秋山行尽路无尘。主人莫惜松阴醉，还有千钱沽酒人。
晚烟洲雾并苍苍，河雁惊飞不作行。回旆转舟行数里，歌声犹自逐清湘。
新种如今屡请和，玉关边上幸无他。欲知北海苦辛处，看取节毛馀几多。
按节鸣笳中贵催，红旌白旆满船开。迎愁湓浦登城望，西见荆门积水来。
海榴殷色透帘栊，看盛看衰意欲同。若许三英随五马，便将浓艳斗繁红。
暮雨朝云几日归，如丝如雾湿人衣。三湘二月春光早，莫逐狂风缭乱飞。
巴丘过日又登城，云水湘东一日平。若爱春秋繁露学，正逢元凯镇南荆。
心嫌碧落更何从，月帔花冠冰雪容。行雨若迷归处路，近南惟见祝融峰。
湘川洛浦三千里，地角天涯南北遥。除却同倾百壶外，不愁谁奈两魂销。
江岸梅花雪不如，看君驿驭向南徐。相闻不必因来雁，云里飞輧落素书。
瑶华琼蕊种何年，萧史秦嬴向紫烟。时控彩鸾过旧邸，摘花持献玉皇前。
江边日暮不胜愁，送客沾衣江上楼。明月峡添明月照，蛾眉峰似两眉愁。
西江浪接洞庭波，积水遥连天上河。乡信为凭谁寄去，汀洲燕雁渐来多。
帝京元巳足繁华，细管清弦七贵家。此日风光谁不共，纷纷皆是掖垣花。
花满帘栊欲度春，此时夫婿在咸秦。绿窗孤寝难成寐，紫燕双飞似弄人。
行到河边从此辞，寒天日远暮帆迟。可怜芳草成衰草，公子归时过绿时。
剑阁迢迢梦想间，行人归路绕梁山。明朝骑马摇鞭去，秋雨槐花子午关。
五马踟蹰在路岐，南来只为看花枝。莺衔蝶弄红芳尽，此日深闺那得知。
湘阴直与地阴连，此日相逢忆醉年。美酒非如平乐贵，十升不用一千钱。
中禁鸣钟日欲高，北窗欹枕望频搔。相思寂寞青苔合，唯有春风啼伯劳。
新年雨雪少晴时，屡失寻梅看柳期。乡信忆随回雁早，江春寒带故阴迟。
日日山川烽火频，山河重起旧烟尘。一生孤负龙泉剑，羞把诗书问故人。
客雁秋来次第逢，家书频寄两三封。夕阳天外云归尽，乱见青山无数峰。
祥烟瑞气晓来轻，柳变花开共作晴。黄鸟远啼鳷鹊观，春风流出凤凰城。
共爱芳菲此树中，千跗万萼裹枝红。迟迟欲去犹回望，覆地无人满寺风。
红烛津亭夜见君，繁弦急管两纷纷。平明分手空江转，唯有猿声满水云。
榆落雕飞关塞秋，黄云画角见并州。翩翩羽骑双旌后，上客亲随郭细侯。
峡口花飞欲尽春，天涯去住泪沾巾。来时万里同为客，今日翻成送故人。
岘山回首望秦关，南向荆州几日还。今日登临唯有泪，不知风景在何山。
万事伤心在目前，一身垂泪对花筵。黄金用尽教歌舞，留与他人乐少年。
伤秋不是惜年华，别忆春风碧玉家。强向衰丛见芳意，茱萸红实似繁花。
明府之官官舍春，春风辞我两三人。可怜江县闲无事，手板支颐独咏贫。
伏波箫鼓水云中，长戟如霜大旆红。油幕晓开飞鸟绝，翩翩上将独趋风。
月没辽城暗出师，双龙金角晓天悲。黄尘满目随风散，不认将军燕尾旗。
腊月江天见春色，白花青柳疑寒食。洛阳旧社各东西，楚国游人不相识。
翠蛾红脸不胜情，管绝弦馀发一声。银烛摇摇尘暗下，却愁红粉泪痕生。
湖草青青三两家，门前桃杏一般花。迁人到处唯求醉，闻说渔翁有酒赊。
每逢佳节何曾坐，唯有今年不得游。张邴卧来休送客，菊花枫叶向谁秋。
江草知寒柳半衰，行吟怨别独迟迟。何人讲席投如意，唯有东林远法师。
苍苍楚色水云间，一醉春风送尔还。何处乡心最堪羡，汝南初见洛阳山。
绝顶茅庵老此生，寒云孤木独经行。世人那得知幽径，遥向青峰礼磬声。
而今用武尔攻文，流辈干时独卧云。白发青袍趋会府，定应衡镜却惭君。
鹊血雕弓湿未干，鸊鹈新淬剑光寒。辽东老将鬓成雪，犹向旄头夜夜看。
八月长江万里晴，千帆一道带风轻。尽日不分天水色，洞庭南是岳阳城。
洛阳纸价因兄贵，蜀地红笺为弟贫。南北东西九千里，除兄与弟更无人。
北邙山上列坟茔，万古千秋对洛城。城中日夕歌钟起，山上唯闻松柏声。
绮陌彤彤花照尘，王门侯邸尽朱轮。城南旧有山村路，欲向云霞觅主人。
楚塞馀春听渐稀，断猿今夕让沾衣。云埋老树空山里，仿佛千声一度飞。
青山直绕凤城头，浐水斜分入御沟。新教内人唯射鸭，长随天子苑东游。
秋夜床前蜡烛微，铜壶滴尽晓钟迟。残光欲灭还吹著，年少宫人未睡时。
玉楼倾倒粉墙空，重叠青山绕故宫。武帝去来罗袖尽，野花黄蝶领春风。
酒幔高楼一百家，宫前杨柳寺前花。内园分得温汤水，二月中旬已进瓜。
寺门连内绕丹岩，下界云开数过帆。遥指上皇翻曲处，百官题字满西嵌。
先帝旧宫宫女在，乱丝犹挂凤凰钗。霓裳法曲浑抛却，独自花间扫玉阶。
新短方裙叠作棱，听钟洗钵绕青蝇。自知戒相分明后，先出坛场礼大僧。
塞黑云黄欲渡河，风沙眯眼雪相和。琵琶泪湿行声小，断得人肠不在多。
盘磴回廊古塔深，紫芝红药入云寻。晚吹箫管秋山里，引得弥猴出象林。
回看佛阁青山半，三四年前到上头。省得老僧留不住，重寻更可有因由。
西南东北暮天斜，巴字江边楚树花。珍重荆州杜书记，闲时多在广师家。
无事此身离白云，松风溪水不曾闻。至心听著仙翁引，今看青山围绕君。
识君虽向歌钟会，说事不离云水间。春夜酒醒长起坐，灯前一纸洞庭山。
天香寺里古松僧，不画枯松落石层。最爱临江两三树，水禽栖处解无藤。
对织芭蕉雪毳新，长缝双袖窄裁身。到头须向边城著，消杀秋风称猎尘。
宫棋布局不依经，黑白分明子数停。巡拾玉沙天汉晓，犹残织女两三星。
一方新地隔河烟，曾接诸生听管弦。却忆去年寒食会，看花犹在水堂前。
菱叶参差萍叶重，新蒲半折夜来风。江村水落平地出，溪畔渔船青草中。
日近山红暖气新，一阳先入御沟春。闻闲立马重来此，沐浴明年称意身。
长安清明好时节，只宜相送不宜别。恶心床上铜片明，照见离人白头发。
野池水满连秋堤，菱花结实蒲叶齐。川口雨晴风复止，蜻蜓上下鱼东西。
自知名出休呈卷，爱去人家远处居。时复打门无别事，铺头来索买残书。
茱萸酒法大家同，好是盛来白碗中。这度自知颜色重，不消诗里弄溪翁。
芍药丁香手里栽，临行一日绕千回。外人应怪难辞别，总是山中自取来。
长门闭定不求生，烧却头花卸却筝。病卧玉窗秋雨下，遥闻别院唤人声。
云开远水傍秋天，沙岸蒲帆隔野烟。一片蔡州青草色，日西铺在古台边。
夜过深山算驿程，三回黑地听泉声。自离军马身轻健，得向溪边尽足行。
万里潮州一逐臣，悠悠青草海边春。天涯莫道无回日，上岭还逢向北人。
废寺乱来为县驿，荒松老柏不生烟。空廊屋漏画僧尽，梁上犹书天宝年。
浮生不住叶随风，填海移山总是空。长向人间愁老病，谁来闲坐此房中。
留得行人忘却归，雨中须是石楠枝。明朝独上铜台路，容见花开少许时。
水冻横桥雪满地，新排石笋绕巴篱。县门斜掩无人吏，看画双飞白鹭鸶。
年少同为邺下游，闲寻野寺醉登楼。别来衣马从胜旧，争向边尘满白头。
总道老来无用处，何须白发在前生。如今不用偷年少，拔却三茎又五茎。
别后知君在楚城，扬州寺里觅君名。西江水阔吴山远，却打船头向北行。
新向金阶奏罢兵，长安县里绕池行。喜欢得伴山僧宿，看雪吟诗直到明。
夜市千灯照碧云，高楼红袖客纷纷。如今不似时平日，犹自笙歌彻晓闻。
百年看似暂时间，头白求官亦未闲。独有龙门韦谏议，三征不起恋青山。
知得清名二十年，登山上坂乞新篇。除书近拜侍臣去，空院鸟啼风竹前。
远投人宿趁房迟，僮仆伤寒马亦饥。为客悠悠十月尽，庄头栽竹已过时。
鸟声愁雨似秋天，病客思家一向眠。草馆门临广州路，夜闻蛮语小江边。
雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
登登石路何时尽，决决溪泉到处闻。风动叶声山犬吠，一家松火隔秋云。
雨中溪破无干地，浸著床头湿著书。一个月来山水隔，不知茅屋若为居。
乞取池西三两竿，房前栽著病时看。亦知自惜难判割，犹胜横根引出栏。
年少狂疏逐君马，去来憔悴到京华。恨无闲地栽仙药，长傍人家看好花。
五更先起玉阶东，渐入千门万户中。总向高楼吹舞曲，秋风还不及春风。
长安寄食半年余，重向人边乞荐书。山路独归冲夜雪，落斜骑马避柴车。
京中曹局无多事，寒食贫儿要在家。遮莫杏园胜别处，亦须归看傍村花。
谢恩新入凤凰城，乱定相逢合眼明。千万求方好将息，杏花寒食的同行。
玉作车辕蒲作轮，当初不起颍阳人。一家总入嵩山去，天子何因得谏臣。
一乌堕水百乌啼，相吊相号绕故堤。眼见行人车辗过，不妨同伴各东西。
彼此抽先局势平，傍人道死的还生。两边对坐无言语，尽日时闻下子声。
自看和酿一依方，缘看松花色较黄。不分君家新酒熟，好诗收得被回将。
天宝年前勤政楼，每年三日作千秋。飞龙老马曾教舞，闻著音声总举头。
年少病多应为酒，谁家将息过今春。赊来半夏重熏尽，投著山中旧主人。
半夜思家睡里愁，雨声落落屋檐头。照泥星出依前黑，淹烂庭花不肯休。
夏夜新晴星校少，雨收残水入天河。檐前熟著衣裳坐，风冷浑无扑火蛾。
住处近山常足雨，闻晴晒曝旧芳茵。立秋日后无多热，渐觉生衣不著身。
万里桥边女校书，枇杷花里闭门居。扫眉才子于今少，管领春风总不如。
去路何词见六亲，手中刀尺不如人。可怜池阁秋风夜，愁绿娇红一遍新。
小叶稠枝粉压摧，暖风吹动鹤翎开。若无别事为留滞，应便抛家宿看来。
竹烟花雨细相和，看著闲书睡更多。好是主人无事日，应持小酒按新歌。
欲说昭君敛翠蛾，清声委曲怨于歌。谁家年少春风里，抛与金钱唱好多。
江城柳色海门烟，欲到茅山始下船。知道君家当瀑布，菖蒲潭在草堂前。
白发老人垂泪行，上皇生日出京城。如今供奉多新意，错唱当时一半声。
为病比来浑断绝，缘花不免却知闻。从来事事关身少，主领春风只在君。
晓来楼阁更鲜明，日出阑干见鹿行。武帝自知身不死，看修玉殿号长生。
夜山秋雨滴空廊，灯照堂前树叶光。对坐读书终卷后，自披衣被扫僧房。
杨柳宫前忽地春，在先惊动探春人。晓来唯欠骊山雨，洗却枝头绿上尘。
从军秣马十三年，白发营中听早蝉。故作老丞身不避，县名昭应管山泉。
侵黑行飞一两声，春寒啭小未分明。若教更解诸余语，应向宫花不惜情。
春明门外作卑官，病友经年不得看。莫道长安近于日，升天却易到城难。
渐老风光不著人，花溪柳陌早逢春。近来行到门前少，趁暖闲眠似病人。
天寒眼痛少心情，隔雾看人夜里行。年少往来常不住，墙西冻地马蹄声。
平原池阁在谁家，双塔丛台野菊花。零落故宫无入路，西来涧水绕城斜。
苍苔满字土埋龟，风雨销磨绝妙词。不向图经中旧见，无人知是蔡邕碑。
回看巴路在云间，寒食离家麦熟还。日暮数峰青似染，商人说是汝州山。
除听好语耳常聋，不见诗人眼底空。莫怪出城为长史，总缘山在白云中。
夹城门向野田开，白鹿非时出洞来。日暮秦陵尘土起，从东外按使初回。
南巢登望县城孤，半是青山半是湖。知尔素多山水兴，此回归去更来无。
莫叹乘轺道路赊，高楼日日望还家。人到南康皆下泪，唯君笑向此中花。
闲出东林日影斜，稻苗深浅映袈裟。船到南湖风浪静，可怜秋水照莲花。
露冕行春向若耶，野人怀惠欲移家。东风二月淮阴郡，唯见棠梨一树花。
不食皇精不采薇，葛苗为带草为衣。孤云更入深山去，人绝音书雁自飞。
灞岸青门有弊庐，昨来闻道半丘墟。陌头空送长安使，旧里无人可寄书。
清阳玉润复多才，邂逅佳期过早梅。槿花亦可浮杯上，莫待东篱黄菊开。
志在乘轩鸣玉珂，心期未快隐青萝。广陵行路风尘合，城郭新秋砧杵多。
晚渡邗沟惜别离，渐看烽火马行迟。千钧何处穿杨叶，二月长安折桂枝。
鞞鼓喧喧对古城，独寻归鸟马蹄轻。回来看觅莺飞处，即是将军细柳营。
河水冰消雁北飞，寒衣未足又春衣。自怜漂荡经年客，送别千回独未归。
门临楚国舟船路，易见行人易别离。今日送君心最恨，孤帆水下又风吹。
烟波极目已沾襟，路出东塘水更深。看取海头秋草色，一如江上别离心。
青娥宛宛聚为裳，乌鹊桥成别恨长。惆怅梧桐非旧影，不悲鸿雁暂随阳。
白社风霜惊暮年，铜瓶桑落慰秋天。怜君意厚留新画，不著松枝当酒钱。
渡水傍山寻石壁，白云飞处洞门开。仙人来往行无迹，石径春风长绿苔。
仙侣招邀自有期，九天升降五云随。不知辞罢虚皇日，更向人间住几时。
挂却衣冠披薜荔，世人应是笑狂愚。年来渐觉髭须黑，欲寄松花君用无。
少壮从戎马上飞，雪山童子未缁衣。秋山年长头陀处，说我军前射虎归。
轻微菅蒯将何用，容足偷安事颇同。日入信陵宾馆静，赠君闲步月明中。
何事退耕沧海畔，闲看富贵白云飞。门前种稻三回熟，县里官人四考归。
苍山云雨逐明神，唯有香名万岁春。东风三月黄陂水，只见桃花不见人。
何处营求出世间，心中无事即身闲。门外水流风叶落，唯将定性对前山。
福庭人静少攀援，雨露偏滋影易繁。磊落紫香香亚树，清阴满地昼当轩。
萧条旅舍客心惊，断续僧房静又清。借问蝉声何所为，人家古寺两般声。
水墨乍成岩下树，摧残半隐洞中云。猷公曾住天台寺，阴雨猿声何处闻。
扬子澄江映晚霞，柳条垂岸一千家。主人留客江边宿，十月繁霜见杏花。
苔石苍苍临涧水，阴风袅袅动松枝。世间唯有张通会，流向衡阳那得知。
万顷荒林不敢看，买山容足拟求安。田园失计全芜没，何处春风种蕙兰。
僻居谋道不谋身，避病桃源不避秦。远入青山何所见，寒花满径白头人。
心许征南破虏归，可言羸病卧戎衣。迟迟不见怜弓箭，惆怅秋鸿敢近飞。
共爱碧谿临水住，相思来往践莓苔。而今却欲嫌溪水，雨涨春流隔往来。
惆怅朝阳午又斜，剩栽桃李学仙家。花开花落人如旧，谁道容颜不及花。
春草秋风老此身，一瓢长醉任家贫。醒来还爱浮萍草，漂寄官河不属人。
苍藓千年粉绘传，坚贞一片色犹全。那知忽遇非常用，不把分铢补上天。
菡萏新花晓并开，浓妆美笑面相隈。西方采画迦陵鸟，早晚双飞池上来。
何事霜天月满空，鹂雏百啭向春风。邻家思妇更长短，杨柳如丝在管中。
天汉乘槎可问津，寂寥深景到无因。看花独往寻诗客，不为经时谒丈人。
清风首夏夜犹寒，嫩笋侵阶竹数竿。君向苏台长见月，不知何事此中看。
主人能政讼庭闲，帆影云峰户牖间。每到夕阳岚翠近，只言篱障倚前山。
风引双旌马首齐，曹南战胜日平西。为儒不解从戎事，花落春深闻鼓鼙。
橘花香覆白蘋洲，江引轻帆入远游。千里云天风雨夕，忆君不敢再登楼。
簨簴高悬于阗钟，黄昏发地殷龙宫。游人忆到嵩山夜，叠阁连楼满太空。
采菱歌怨木兰舟，送客魂销百尺楼。还似洛妃乘雾去，碧天无际水空流。
世间禊事风流处，镜里云山若画屏。今日会稽王内史，好将宾客醉兰亭。
黄河西绕郡城流，上巳应无祓禊游。为忆渌江春水色，更随宵梦向吴洲。
月色寒潮入剡溪，青猿叫断绿林西。昔人已逐东流去，空见年年江草齐。
梅花似雪柳含烟，南地风光腊月前。把酒且须拚却醉，风流何必待歌筵。
桑条无叶土生烟，箫管迎龙水庙前。朱门几处看歌舞，犹恐春阴咽管弦。
池塘春暖水纹开，堤柳垂丝间野梅。江上年年芳意早，蓬瀛春色逐潮来。
君王游乐万机轻，一曲霓裳四海兵。玉辇升天人已尽，故宫犹有树长生。
难眠夏夜抵秋赊，帘幔深垂窗烛斜。风吹桐竹更无雨，白发病人心到家。
花里南楼春夜寒，还如王屋上天坛。归山不道无明月，谁共相从到晓看。
秦女窥人不解羞，攀花趁蝶出墙头。胸前空带宜男草，嫁得萧郎爱远游。
新绣笼裙豆蔻花，路人笑上返金车。霓裳禁曲无人解，暗问梨园弟子家。
浦里移舟候信风，芦花漠漠夜江空。更深何处人吹笛，疑是孤吟寒水中。
自小看花长不足，江边寻得数株红。黄昏人散东风起，吹落谁家明月中。
一树新栽益四邻，野夫如到旧山春。树成多是人先老，垂白看他攀折人。
驱马街中哭送君，灵车碾雪隔城闻。唯有山僧与樵客，共舁孤榇入幽坟。
旧伴同游尽却回，云中独宿守花开。自是去人身渐老，暮山流水任东来。
家在荒陂长似秋，蓼花芹叶水虫幽。去年相伴寻山客，明月今宵何处游。
神女初离碧玉阶，彤云犹拥牡丹鞋。应知子建怜罗袜，顾步裴回拾翠钗。
崇文宗武不崇文，提戈出塞号将军。那个髇儿射雁落，白毛空里乱纷纷。
甲子徒推小雪天，刺梧犹绿槿花然。融和长养无时歇，却是炎洲雨露偏。
江城吏散卷春阴，山寺鸣钟隔雨深。招取遗民赴僧社，竹堂分坐静看心。
干耸一条青玉直，叶铺千叠绿云低。争如燕雀偏巢此，却是鸳鸯不得栖。
黄雀衔来已数春，别时留解赠佳人。长江不见鱼书至，为遣相思梦入秦。
三十年前老健儿，刚被郎中遣作诗。江南花柳从君咏，塞北烟尘我独知。
行尽江南塞北时，无人不诵鲍家诗。东堂桂树何年折，直至如今少一枝。
越井岗头松柏老，越王台上生秋草。古木多年无子孙，牛羊践踏成官道。
幽人自爱山中宿，又近葛洪丹井西。窗中有个长松树，半夜子规来上啼。
荒村古岸谁家在，野水浮云处处愁。唯有河边衰柳树，蝉声相送到扬州。
知君住处足风烟，古寺荒村在眼前。便欲移家逐君去，唯愁未有买山钱。
古岸新花开一枝，岸傍花下有分离。莫将罗袖拂花落，便是行人肠断时。
闻道幽深石涧寺，不逢流水亦难知。莫道山僧无伴侣，猕猴长在古松枝。
谢公见我多愁疾，为我开门对碧山。君若欲来看猿鸟，不须争把桂枝攀。
长恨江南足别离，几回相送复相随。杨花撩乱扑流水，愁杀人行知不知。
眇眇天涯君去时，浮云流水自相随。人生一世长如客，何必今朝是别离。
步摇金翠玉搔头，倾国倾城胜莫愁。若逞仙姿游洛浦，定知神女谢风流。
杨柳阴阴细雨晴，残花落尽见流莺。春风一夜吹香梦，梦逐春风到洛城。
艳歌能起关山恨，红烛偏凝寒塞情。况是池塘风雨夜，不堪丝管尽离声。
江南烟雨塞鸿飞，西府文章谢掾归。相送汀州兰棹晚，菱歌一曲泪沾衣。
云帆淼淼巴陵渡，烟树苍苍故郢城。江上梅花无数落，送君南浦不胜情。
珠履三千醉不欢，玉人犹苦夜冰寒。送君偏有无言泪，天下关山行路难。
空山摇落三秋暮，萤过疏帘月露团。寂寞银灯愁不寐，萧萧风竹夜窗寒。
赤墀同拜紫泥封，驷牡连征侍九重。惟有白须张司马，不言名利尚相从。
芳郊欲别阑干泪，故国难期聚散云。分手更逢江驿暮，马嘶猿叫不堪闻。
相如拥传有光辉，何事阑干泪湿衣。旧府东山馀妓在，重将歌舞送君归。
汉庭从事五人来，回首疆场独未回。今日送君魂断处，寒云寥落数株梅。
晨趋禁掖暮郊园，松桂苍苍烟露繁。明月上时群动息，雪峰高处正当轩。
悠悠风旆绕山川，山驿空濛雨似烟。路半嘉陵头已白，蜀门西上更青天。
黄花丹叶满江城，暂爱江头风景清。闲步欲舒山野性，貔貅不许独行人。
三年同看锦城花，银烛连宵照绮霞。报国从来先意气，临岐不用重咨嗟。
柳暗花明池上山，高楼歌酒换离颜。他时欲寄相思字，何处黄云是陇间。
登高望远自伤情，柳发花开映古城。全盛已随流水去，黄鹂空啭旧春声。
北风吹雪暮萧萧，问法寻僧上界遥。全盛手持筇竹杖，逢君不语指芭蕉。
身依泉壑将时背，路入烟萝得地深。终岁不知城郭事，手栽林竹尽成阴。
手种茱萸旧井傍，几回春露又秋霜。今来独向秦中见，攀折无时不断肠。
杜城韦曲遍寻春，处处繁花满目新。日暮归鞍不相待，与君同是醉乡人。
中峰云暗雨霏霏，水涨花塘未得归。心忆琼枝望不见，几回虚湿薜萝衣。
片石丛花画不如，庇身三径岂吾庐。主人千骑东方远，唯望衡阳雁足书。
此身会逐白云去，未洗尘缨还自伤。今夜幸逢清净境，满庭秋月对支郎。
月帔飘飖摘杏花，相邀洞口劝流霞。半酣乍奏云和曲，疑是龟山阿母家。
石路泉流两寺分，寻常钟磬隔山闻。山僧半在中峰住，共占青峦与白云。
身随猿鸟在深山，早有诗名到世间。客至上方留盥漱，龙泓洞水昼潺潺。
何事年年恋隐沦，成名须遣及青春。明时早献甘泉去，若待公车却误人。
白首书窗成巨儒，不知簪组遍屠沽。劝君莫问长安路，且读鲁山于蒍于。
随牒忽离南北巷，解巾都吏有清风。巴城锁印七联静，尽日闲谣廨署中。
命驾相思不为名，春风归骑出关程。离堂莫起临岐叹，文举终当荐祢衡。
一樽岁酒且留欢，三峡黔江去路难。志士感恩无远近，异时应戴惠文冠。
夏云如火铄晨辉，款段羸车整素衣。知尔业成还出谷，今朝莫怆断行飞。
将军易道令威仙，华发清谈得此贤。惆怅今朝广陵别，辽东后会复何年。
校缗税亩不妨闲，清兴自随鱼鸟间。知君此去足佳句，路出桐溪千万山。
芜城陌上春风别，干越亭边岁暮逢。驱车又怆南北路，返照寒江千万峰。
新读兵书事护羌，腰间宝剑映金章。少年百战应轻别，莫笑儒生泪数行。
嬴女乘鸾已上天，仁祠空在鼎湖边。凉风遥夜清秋半，一望金波照粉田。
帘外寒江千里色，林中樽酒七人期。宁知腊日龙沙会，却胜重阳落帽时。
一路斜分古驿前，阴风切切晦秋烟。铅华新旧共冥寞，日暮愁鸱飞野田。
缭垣复道上层霄，十月离宫万国朝。胡马忽来清跸去，空馀台殿照山椒。
石瓮灵泉胜宝井，汲人回挂青丝绠。厨烟半逐白云飞，当昼老僧来灌顶。
盘豆绿云上古驿，望思台下使人愁。江充得计太子死，日暮戾园风雨秋。
竹径茆堂接洞天，闲时廛尾濑春泉。世人车马不知处，时有归云到枕边。
湖上荒亭临水开，龟文篆字积莓苔。曲江北海今何处，尽逐东流去不回。
下马荒阶日欲曛，潺潺石溜静中闻。鸟啼花落人声绝，寂寞山窗掩白云。
知向巫山逢日暮，轻袿玉佩暂淹留。晓随云雨归何处，还是襄王梦觉愁。
月入孤舟夜半晴，寥寥霜雁两三声。洞房烛影在何处，欲寄相思梦不成。
石楠红叶透帘春，忆得妆成下锦茵。试折一枝含万恨，分明说向梦中人。
斗子滩头夜已深，月华偏照此时心。春江风水连天阔，归梦悠扬何处寻。
自叹清明在远乡，桐花覆水葛溪长。家人定是持新火，点作孤灯照洞房。
转枕挑灯候晓鸡，相君应叹太常妻。长年多病偏相忆，不遣归时醉似泥。
子城风暖百花初，楼上龟兹引导车。曲罢卿卿理驺驭，细君相望意何如。
铜壶漏滴斗阑干，泛滟金波照露盘。遥想洞房眠正熟，不堪深夜凤池寒。
身羁从事驱征传，江入新安泛暮涛。今夜子陵滩下泊，自惭相去九牛毛。
一径萦纡至此穷，山僧盥漱白云中。闲吟定后更何事，石上松枝常有风。
萧萧落叶送残秋，寂寞寒波急暝流。今夜不知何处泊，断猿晴月引孤舟。
莎栅东行五谷深，千峰万壑雨沈沈。细君几日路经此，应见悲翁相望心。
清斋独向丘园拜，盛服想君兴庆朝。明日一阳生百福，不辞相望阻寒宵。
十里惟闻松桂风，江山忽转见龙宫。正与休师方话旧，风烟几度入楼中。
翡翠无穷掩夜泉，犹疑一半作神仙。秋来还照长门月，珠露寒花是野田。
临风玉管吹参差，山坞春深日又迟。李白桃红满城郭，马融闲卧望京师。
槐柳萧疏绕郡城，夜添山雨作江声。秋风南陌无车马，独上高楼故国情。
路傍垂柳古今情，春草春泉咽又生。借问山僧好风景，看花携酒几人行。
一到花间一忘归，玉杯瑶瑟减光辉。歌筵更覆青油幕，忽似朝云瑞雪飞。
莫问华簪发已斑，归心满目是青山。独上层城倚危槛，柳营春尽马嘶闲。
别来玄鬓共成霜，云起无心出帝乡。蜀国鱼笺数行字，忆君秋梦过南塘。
九剑盈庭酒满卮，戍人归日及瓜时。元戎静镇无边事，遣向营中偃画旗。
十亩苍苔绕画廊，几株红树过清霜。高情还似看花去，闲对南山步夕阳。
玉颜红烛忽惊春，微步凌波暗拂尘。自是当歌敛眉黛，不因惆怅为行人。
津柳江风白浪平，棹移高馆古今情。扁舟一去鸱夷子，应笑分符计日程。
病起淮阳自有时，秋来未觉长年悲。坐逢在日唯相望，袅袅凉风满桂枝。
无心唯有白云知，闲卧高斋梦蝶时。不觉东风过寒食，雨来萱草出巴篱。
洛阳归客滞巴东，处处山樱雪满丛。岘首当时为风景，岂将官舍作池笼。
宁辞旧路驾朱轓，重使疲人感汉恩。今日鸣驺到嶓峡，还胜博望至河源。
忆昔曾游曲水滨，春来长有探春人。游春人静空地在，直至春深不似春。
独访山家歇还涉，茅屋斜连隔松叶。主人闻语未开门，绕篱野菜飞黄蝶。
登高何处见琼枝，白露黄花自绕篱。惟有楼中好山色，稻畦残水入秋池。
禅思何妨在玉琴，真僧不见听时心。离声怨调秋堂夕，云向苍梧湘水深。
语恨飞迟天欲明，殷勤似诉有馀情。仁风已及芳菲节，犹向花溪鸣几声。
晴空素艳照霞新，香洒天风不到尘。持赠昔闻将白雪，蕊珠宫上玉花春。
十里青山有一家，翠屏深处更添霞。若为说得溪中事，锦石和烟四面花。
路入桑干塞雁飞，枣郎年少有光辉。春风走马三千里，不废看花君绣衣。
清润潘郎玉不如，中庭蕙草雪消初。风流才子多春思，肠断萧娘一纸书。
潦倒从军何取益，东西走马暂同游。梁王旧客皆能赋，今日因何独怨秋。
近来时辈都无兴，把酒皆言肺病同。唯有单于李评事，不将华发负春风。
毛衣似锦语如弦，日暖争高绮陌天。几处野花留不得，双双飞向御炉前。
百尺梧桐画阁齐，箫声落处翠云低。平阳不惜黄金埒，细雨花骢踏作泥。
一树红花映绿波，晴明骑马好经过。今朝几许风吹落，闻道萧郎最惜多。
走马温汤直隼飞，相逢矍铄理征衣。军中得力儿男事，入驿从容见落晖。
凭槛霏微松树烟，陶潜曾用道林钱。一声寒磬空心晓，花雨知从第几天。
晓禁苍苍换直还，暂低鸾翼向人间。亦知受业公门事，数仞丘墙不见山。
题诗一代占清机，秉笔三年直紫微。自禀道情龆龀异，不同蘧玉学知非。
偶来人世值中元，不献玄都永日闲。寂寂焚香在仙观，知师遥礼玉京山。
十年不见小庭花，紫萼临开又别家。上马出门回首望，何时更得到京华。
一别三年在上京，仙垣终日选群英。除书每下皆先看，唯有刘郎无姓名。
年年不见帝乡春，白日寻思夜梦频。上酒忽闻吹此曲，坐中惆怅更何人。
花满中庭酒满樽，平明独坐到黄昏。春来诗思偏何处，飞过函关入鼎门。
五凤楼西花一园，低枝小树尽芳繁。洛阳才子何曾爱，下马贪趋广运门。
谁把相思号此河，塞垣车马往来多。只应自古征人泪，洒向空洲作碧波。
饱食缓行新睡觉，一瓯新茗侍儿煎。脱巾斜倚绳床坐，风送水声来耳边。
忆昨雨多泥又深，犹能携妓远过寻。满空乱雪花相似，何事居然无赏心。
闲馀何处觉身轻，暂脱朝衣傍水行。鸥鸟亦知人意静，故来相近不相惊。
丘坟满目衣冠尽，城阙连云草树荒。犹有国人怀旧德，一间茅屋祭昭王。
休垂绝徼千行泪，共泛清湘一叶舟。今日岭猿兼越鸟，可怜同听不知愁。
猿愁鱼踊水翻波，自古流传是汨罗。蘋藻满盘无处奠，空闻渔父扣舷歌。
山僧爱山出无期，俗士牵俗来何时。祝融峰下一回首，即是此生长别离。
桃溪惆怅不能过，红艳纷纷落地多。闻道郭西千树雪，欲将君去醉如何。
早知皆是自拘囚，不学因循到白头。汝既出家还扰扰，何人更得死前休。
岁老岂能充上驷，力微当自慎前程。不知何故翻骧首，牵过关门妄一鸣。
居然鳞介不能容，石眼环环水一钟。闻说旱时求得雨，只疑科斗是蛟龙。
三日柴门拥不开，阶平庭满白皑皑。今朝蹋作琼瑶迹，为有诗从凤沼来。
已作龙钟后时者，懒于街里蹋尘埃。如今便别长官去，直到新年衙日来。
百叶双桃晚更红，窥窗映竹见玲珑。应知侍史归天上，故伴仙郎宿禁中。
浩态狂香昔未逢，红灯烁烁绿盘笼。觉来独对情惊恐，身在仙宫第几重。
早晚飞来入锦城，谁人教解百般鸣。春风红树惊眠处，似妒歌童作艳声。
公主当年欲占春，故将台榭押城闉。欲知前面花多少，直到南山不属人。
龙疲虎困割川原，亿万苍生性命存。谁劝君王回马首，真成一掷赌乾坤。
司徒东镇驰书谒，丞相西来走马迎。两府元臣今转密，一方逋寇不难平。
红旗照海压南荒，征入中台作侍郎。暂从相公平小寇，便归天阙致时康。
旗穿晓日云霞杂，山倚秋空剑戟明。敢请相公平贼后，暂携诸吏上峥嵘。
为文无出相如右，谋帅难居郤縠先。归去雪销溱洧动，西来旌旆拂晴天。
四面星辰著地明，散烧烟火宿天兵。不关破贼须归奏，自趁新年贺太平。
郾城辞罢过襄城，颍水嵩山刮眼明。已去蔡州三百里，家人不用远来迎。
荒山野水照斜晖，啄雪寒鸦趁始飞。夜宿驿亭愁不睡，幸来相就盖征衣。
夹道疏槐出老根，高甍巨桷压山原。宫前遗老来相问，今是开元几叶孙。
荆山已去华山来，日出潼关四扇开。刺史莫辞迎候远，相公亲破蔡州回。
暂辞堂印执兵权，尽管诸军破贼年。冠盖相望催入相，待将功德格皇天。
西来骑火照山红，夜宿桃林腊月中。手把命珪兼相印，一时重叠赏元功。
元日新诗已去年，蔡州遥寄荷相怜。今朝纵有谁人领，自是三峰不敢眠。
软湿青黄状可猜，欲烹还唤木盘回。烦君自入华阳洞，直割乖龙左耳来。
不觉离家已五千，仍将衰病入泷船。潮阳未到吾能说，海气昏昏水拍天。
桥夹水松行百步，竹床莞席到僧家。暂拳一手支头卧，还把鱼竿下钓沙。
忆作儿童随伯氏，南来今只一身存。目前百口还相逐，旧事无人可共论。
中郎有女能传业，伯道无儿可保家。偶到匡山曾住处，几行衰泪落烟霞。
白水龙飞已几春，偶逢遗迹问耕人。丘坟发掘当官路，何处南阳有近亲。
陆孟丘杨久作尘，同时存者更谁人。金丹别后知传得，乞取刀圭救病身。
风光欲动别长安，春半城边特地寒。不见园花兼巷柳，马头惟有月团团。
别来杨柳街头树，摆弄春风只欲飞。还有小园桃李在，留花不发待郎归。
衔命山东抚乱师，日驰三百自嫌迟。风霜满面无人识，何处如今更有诗。
池上无风有落晖，杨花晴后自飞飞。为将纤质凌清镜，湿却无穷不得归。
孟郊死葬北邙山，从此风云得暂闲。天恐文章浑断绝，更生贾岛著人间。
万里休言道路赊，有谁教汝度流沙。只今中国方多事，不用无端更乱华。
二月春风遍柳条，九天仙乐奏云韶。蓬莱殿后花如锦，紫阁阶前雪未销。
姑苏城畔千年木，刻作夫差庙里神。冠盖寂寥尘满室，不知箫鼓乐何人。
汉江天外东流去，巴塞连山万里秋。节过重阳人病起，一枝残菊不胜愁。
九衢日暖树苍苍，万里吴人忆水乡。汉主未曾亲羽猎，不知将底谏君王。
天山西北居延海，沙塞重重不见春。肠断帝乡遥望日，节旄零落汉家臣。
吴王旧国水烟空，香径无人兰叶红。春色似怜歌舞地，年年先发馆娃宫。
犍为城下牂牁路，空冢滩西贾客舟。此夜可怜江上月，夷歌铜鼓不胜愁。
风光满路旗幡出，林下高人待使君。笑藉紫兰相向醉，野花千树落纷纷。
节应中和天地晴，繁弦叠鼓动高城。汉家分刺诸侯贵，一曲阳春江水清。
银烛煌煌半醉人，娇歌宛转动朱唇。繁花落尽春风里，绣被郎官不负春。
溪上春晴聊看竹，谁言驿使此相逢。担簦蹑屐仍多病，笑杀云间陆士龙。
小雪已晴芦叶暗，长波乍急鹤声嘶。孤舟一夜宿流水，眼看山头月落溪。
惆怅人间多别离，梅花满眼独行时。无家度日多为客，欲共山僧何处期。
青山高处上不易，白云深处行亦难。留君不宿对秋月，莫厌山空泉石寒。
忆昔吴王争霸日，歌钟满地上高台。三千宫女看花处，人尽台崩花自开。
相共游梁今独还，异乡摇落忆空山。信陵死后无公子，徒向夷门学抱关。
初访西城礼少君，独行深入洞天云。风吹青桂寒花落，香绕仙坛处处闻。
西去兰陵家不远，到家还及采兰时。新年送客我为客，惆怅门前黄柳丝。
西过流沙归路长，一生遗迹在东方。空堂寂寞闭灯影，风动四山松柏香。
霜落寒空月上楼，月中歌吹满扬州。相看醉舞倡楼月，不觉隋家陵树秋。
凉叶萧萧生远风，晓鸦飞度望春宫。越人归去一摇首，肠断马嘶秋水东。
鹤唳天边秋水空，荻花芦叶起西风。今夜渡江何处宿，会稽山在月明中。
乌巾年少归何处，一片彩霞仙洞中。惆怅别时花似雪，行人不肯醉春风。
九霄心在劳相问，四十年间岂足惊。风动自然云出岫，高僧不用笑浮生。
天竺沙门洛下逢，请为同社笑相容。支颐忽望碧云里，心爱嵩山第几重。
翩翩绛旐寒流上，行引东归万里魂。几处州人临水哭，共看遗草有王言。
路入千山愁自知，雪花撩乱压松枝。世人并道离别苦，谁信山僧轻别离。
秋灯点点淮阴市，楚客联樯宿淮水。夜深风起鱼鳖腥，韩信祠堂明月里。
处处看山不可行，野花相向笑无成。长嫌为客过州县，渐被时人识姓名。
襄阳城郭春风起，汉水东流去不还。孟子死来江树老，烟霞犹在鹿门山。
嵩山归路绕天坛，雪影松声满谷寒。君见九龙潭上月，莫辞清夜访袁安。
洞里春晴花正开，看花出洞几时回。殷勤好去武陵客，莫引世人相逐来。
或棹孤舟或杖藜，寻常适意钓长溪。草堂竹径在何处，落日孤烟寒渚西。
北客今朝出蜀门，翛然领得入时魂。游人莫道归来易，三不曾闻古老言。
曾称野鹤比群公，忽作长松向府中。骢马不骑人不识，泠然三尺别生风。
偕行那得会心期，先者贪前后者迟。空忆丽词能状物，每看奇异但相思。
心诵阴符口不言，风驱千骑出辕门。孙吴去后无长策，谁敌留侯直下孙。
南下斯须隔帝乡，北行一步掩南方。悠悠烟景两边意，蜀客秦人各断肠。
服制虹霓鬓似云，萧郎屋里上清人。等闲逐酒倾杯乐，飞尽虹梁一夜尘。
二室峰峰昔愿游，从云从鹤思悠悠。丹梯石路君先去，为上青冥最上头。
草席蒲团不扫尘，松闲石上似无人。群阴欲午钟声动，自煮溪蔬养幻身。
笑向来人话古时，绳床竹杖自扶持。秋深头冷不能剃，白黑苍然发到眉。
外户通宵不闭关，抱孙弄子万家闲。若将邑号称贤宰，又是皇唐李鲁山。
天长地阔多岐路，身即飞蓬共水萍。匹马将驱岂容易，弟兄亲故满离亭。
宝马雕弓金仆姑，龙骧虎视出皇都。扬鞭莫怪轻胡虏，曾在渔阳敌万夫。
南北风烟即异方，连峰危栈倚苍苍。哀猿咽水偏高处，谁不沾衣望故乡。
尚被浮名诱此身，今时谁与德为邻。遥知是夜檀溪上，月照千峰为一人。
何事悲酸泪满巾，浮生共是北邙尘。他时不见北山路，死者还曾哭送人。
日日郊亭启竹扉，论桑劝穑是常机。山城要得牛羊下，方与农人分背归。
闻说胡兵欲利秋，昨来投笔到营州。骁雄已许将军用，边塞无劳天子忧。
千山江上背斜晖，一径中峰见所归。不信扁舟回在晚，宿云先已到柴扉。
簪萸泛菊俯平阡，饮过三杯却惘然。十岁此辰同醉友，登高各处已三年。
回峰叠嶂绕庭隅，散点烟霞胜画图。日暮华轩卷长箔，太清云上对蓬壶。
为雁为鸿弟与兄，如雕如鹗杰连英。天旋地转烟云黑，共鼓长风六合清。
莫叹明朝又一春，相看堪共贵兹身。悠悠寰宇同今夜，膝下传杯有几人。
每忆纤鳞游尺泽，翻愁弱羽上丹霄。岸傍古堠应无数，次第行看别路遥。
故国名园久别离，今朝楚树发南枝。晴天归路好相逐，正是峰前回雁时。
南来不作楚臣悲，重入修门自有期。为报春风汨罗道，莫将波浪枉明时。
十一年前南渡客，四千里外北归人。诏书许逐阳和至，驿路开花处处新。
远师驺忌鼓鸣琴，去和南风惬舜心。从此他山千古重，殷勤曾是奉徽音。
檐下疏篁十二茎，襄阳从事寄幽情。只应更使伶伦见，写尽雌雄双凤鸣。
珠树玲珑隔翠微，病来方外事多违。仙山不属分符客，一任凌空锡杖飞。
寒江夜雨声潺潺，晓云遮尽仙人山。遥知玄豹在深处，下笑羁绊泥涂间。
书成欲寄庾安西，纸背应劳手自题。闻道近来诸子弟，临池寻已厌家鸡。
小学新翻墨沼波，羡君琼树散枝柯。左家弄玉唯娇女，空觉庭前鸟迹多。
事业无成耻艺成，南宫起草旧连名。劝君火急添功用，趁取当时二妙声。
行尽关山万里余，到时闾井是荒墟。附庸唯有铜鱼使，此后无因寄远书。
东越高僧还姓汤，几时琼佩触鸣珰。空花一散不知处，谁采金英与侍郎。
交侣平生意最亲，衡阳往事似分身。袖中忽见三行字，拭泪相看是故人。
林邑山连瘴海秋，牂牁水向郡前流。劳君远问龙城地，正北三千到锦州。
上苑年年占物华，飘零今日在天涯。只因长作龙城守，剩种庭前木槲花。
破额山前碧玉流，骚人遥驻木兰舟。春风无限潇湘意，欲采蘋花不自由。
莫道恩情无重来，人间荣谢递相催。当时初入君怀袖，岂念寒炉有死灰。
樽前花下长相见，明日忽为千里人。君过午桥回首望，洛城犹自有残春。
暂驻旌旗洛水堤，绮筵红烛醉兰闺。美人美酒长相逐，莫怕猿声发建溪。
西北秋风凋蕙兰，洞庭波上碧云寒。茂陵才子江陵住，乞取新诗合掌看。
曲江僧向松江见，又到天台看石桥。鹤恋故巢云恋岫，比君犹自不逍遥。
清江悠悠王气沉，六朝遗事何处寻。宫墙隐嶙围野泽，鹳鶂夜鸣秋色深。
学道深山许老人，留名万代不关身。劝君多买长安酒，南陌东城占取春。
彩仗神旗猎晓风，鸡人一唱鼓蓬蓬。铜壶漏水何时歇，如此相催即老翁。
西皞司分昼夜平，羲和停午太阴生。铿锵揖让秋光里，观者如云出凤城。
唱得凉州意外声，旧人唯数米嘉荣。近来时世轻先辈，好染髭须事后生。
终日望夫夫不归，化为孤石苦相思。望来已是几千载，只似当时初望时。
曾随织女渡天河，记得云间第一歌。休唱贞元供奉曲，当时朝士已无多。
将略兵机命世雄，苍黄钟室叹良弓。遂令后代登坛者，每一寻思怕立功。
旌旗入境犬无声，戮尽鲸鲵汉水清。从此世人开耳目，始知名将出书生。
夜泊湘川逐客心，月明猿苦血沾襟。湘妃旧竹痕犹浅，从此因君染更深。
前者匆匆襆被行，十年憔悴到京城。南宫旧吏来相问，何处淹留白发生。
二十馀年别帝京，重闻天乐不胜情。旧人唯有何戡在，更与殷勤唱渭城。
天下能歌御史娘，花前叶底奉君王。九重深处无人见，分付新声与顺郎。
庭前芍药妖无格，池上芙蕖净少情。唯有牡丹真国色，花开时节动京城。
坛边松在鹤巢空，白鹿闲行旧径中。手植红桃千树发，满山无主任春风。
苍苍宰树起寒烟，尚有威名海内传。四府旧闻多故吏，几人垂泪拜碑前。
贵人沦落路人哀，碧海连天丹旐回。遥想长安此时节，朱门深巷百花开。
偶然相遇人间世，合在增城阿姥家。有此倾城好颜色，天教晚发赛诸花。
文昌星象尽东来，油幕朱门次第开。且上新楼看风月，会乘云雨一时回。
高髻云鬟宫样妆，春风一曲杜韦娘。司空见惯浑闲事，断尽苏州刺史肠。
玉儿已逐金镮葬，翠羽先随秋草萎。唯见芙蓉含晓露，数行红泪滴清池。
步步相携不觉难，九层云外倚阑干。忽然笑语半天上，无限游人举眼看。
为爱逍遥第一篇，时时闲步赏风烟。看花临水心无事，功业成来二十年。
二十馀年作逐臣，归来还见曲江春。游人莫笑白头醉，老醉花间有几人。
寻常相见意殷勤，别后相思梦更频。每遇登临好风景，羡他天性少情人。
洛城洛城何日归，故人故人今转稀。莫嗟雪里暂时别，终拟云间相逐飞。
浐水送君君不还，见君题字虎丘山。因知早贵兼才子，不得多时在世间。
花面丫头十三四，春来绰约向人时。终须买取名春草，处处将行步步随。
亲友关心皆不见，风光满眼倍伤神。洛阳城里多池馆，几处花开有主人。
平章宅里一栏花，临到开时不在家。莫道两京非远别，春明门外即天涯。
当初造曲者为谁，说得思乡恋阙时。沧海西头旧丞相，停杯处分不须吹。
一纸书封四句诗，芳晨对酒远相思。长吟尽日西南望，犹及残春花落时。
骊龙睡后珠元在，仙鹤行时步又轻。方寸莹然无一事，水声来似玉琴声。
玉树琼楼满眼新，的知开閤待诸宾。迟迟未去非无意，拟作梁园坐右人。
官冷如浆病满身，凌寒不易过天津。少年留取多情兴，请待花时作主人。
文章似锦气如虹，宜荐华簪绿殿中。纵使凉飙生旦夕，犹堪拂拭愈头风。
无事寻花至仙境，等闲栽树比封君。金门通籍真多士，黄纸除书每日闻。
新辞将印拂朝缨，临水登山四体轻。犹念天涯未归客，瘴云深处守孤城。
饱霜孤竹声偏切，带火焦桐韵本悲。今日知音一留听，是君心事不平时。
淮西既是平安地，鸦路今无羽檄飞。闻道唐州最清静，战场耕尽野花稀。
知逐征南冠楚材，远劳书信到阳台。明朝若上君山上，一道巴江自此来。
玉人紫绶相辉映，却要霜须一两茎。其奈无成空老去，每临明镜若为情。
一茎炯炯琅玕色，数节重重玳瑁文。拄到高山未登处，青云路上愿逢君。
天下苍生望不休，东山虽有但时游。从来海上仙桃树，肯逐人间风露秋。
织女分明银汉秋，桂枝梧叶共飕飗。月露满庭人寂寂，霓裳一曲在高楼。
白马津头春日迟，沙州归雁拂旌旗。柳营唯有军中戏，不似江南三月时。
日日临池弄小雏，还思写论付官奴。柳家新样元和脚，且尽姜芽敛手徒。
小儿弄笔不能嗔，涴壁书窗且当勤。闻彼梦熊犹未兆，女中谁是卫夫人。
昔日慵工记姓名，远劳辛苦写西京。近来渐有临池兴，为报元常欲抗行。
弱冠同怀长者忧，临岐回想尽悠悠。耦耕若便遗身老，黄发相看万事休。
浔阳江色潮添满，彭蠡秋声雁送来。南望庐山千万仞，共夸新出栋梁材。
武昌山下蜀江东，重向仙舟见葛洪。又得案前亲礼拜，大罗天诀玉函封。
更将何面上春台，百事无成老又催。唯有落花无俗态，不嫌憔悴满头来。
大弦嘈囋小弦清，喷雪含风意思生。一听曹刚弹薄媚，人生不合出京城。
老郎日日忧苍鬓，远守年年厌白蘋。终日相思不相见，长频相见是何人。
清歌不是世间音，玉殿尝闻称主心。唯有顺郎全学得，一声飞出九重深。
大艑高帆一百尺，新声促柱十三弦。扬州市里商人女，来占江西明月天。
仙公一奏思归引，逐客初闻自泫然。莫怪殷勤悲此曲，越声长苦已三年。
谪居愁寂似幽栖，百草当门茅舍低。夜猎将军忽相访，鹧鸪惊起绕篱啼。
湘中才子是刘郎，望在长沙住桂阳。昨日鸿都新上第，五陵年少让清光。
常时并冕奉天颜，委佩低簪彩仗间。今日独来张乐地，万重云水望桥山。
生拍芳丛鹰觜芽，老郎封寄谪仙家。今宵更有湘江月，照出菲菲满碗花。
梁国三郎威德尊，女巫箫鼓走乡村。万家长见空山上，雨气苍茫生庙门。
江上楼高二十梯，梯梯登遍与云齐。人从别浦经年去，天向平芜尽处低。
粉落椒飞知几春，风吹雨洒旋成尘。莫言一片危基在，犹过无穷来往人。
凤辇寻春半醉回，仙娥进水御帘开。牡丹花笑金钿动，传奏吴兴紫笋来。
闰馀春早景沉沉，禊饮风亭恣赏心。红袖青娥留永夕，汉阴宁肯羡山阴。
赤地炎都寸草无，百川水沸煮虫鱼。定应焦烂无人救，泪落三篇古尚书。
星汉纵横车马喧，风摇玉佩烛花繁。岂知羸卧穷荒外，日满深山犹闭门。
清时令节千官会，绝域穷山一病夫。遥想满堂欢笑处，几人缘我向西隅。
布帛精粗任土宜，疲人识信每先期。明朝别后无他嘱，虽是蒲鞭也莫施。
清质悠悠素彩融，长川迥陆合为空。佳人甚近山城闭，夏夜相望水镜中。
僧家亦有芳春兴，自是禅心无滞境。君看池水湛然时，何曾不受花枝影。
吏中习隐好跻攀，不扰疲人便自闲。闻说殷勤海阳事，令人转忆舜祠山。
尽日看花君不来，江城半夜与君开。楼中共指南园火，红烬随花落碧苔。
悠悠世路自浮沉，岂问仁贤待物心。最忆过时留宴处，艳歌催酒后亭深。
左南桥上见河州，遗老相依赤岸头。匝塞歌钟受恩者，谁怜被发哭东流。
忠驱义感即风雷，谁道南方乏武才。天下起兵诛董卓，长沙子弟最先来。
虎旗龙舰顺长风，坐引全吴入掌中。孙皓小儿何足取，便令千载笑争功。
吴蜀成婚此水浔，明珠步障幄黄金。谁将一女轻天下，欲换刘郎鼎峙心。
孤棹迟迟怅有违，沿湘数日逗晴晖。人生随分为忧喜，回雁峰南是北归。
忆年十五在江湄，闻说平凉且半疑。岂料殷勤洮水上，却将家信托袁师。
寻常纵恣倚青春，不契心期便不亲。今日烟波九疑去，相逢尽是眼中人。
羸马孤童鸟道微，三千客散独南归。山公念旧偏知我，今日因君泪满衣。
偶寻黄溪日欲没，早梅未尽山樱发。无事江城闭此身，不得坐待花间月。
红芳暗落碧池头，把火遥看且少留。半夜忽然风更起，明朝不复上南楼。
银宫翠岛烟霏霏，珠树玲珑朝日晖。神仙望见不得到，却逐回风何处归。
年过潘岳才三岁，还见星星两鬓中。纵使他时能早达，定知不作黑头公。
文章抛尽爱功名，三十无成白发生。辜负壮心羞欲死，劳君贵买断肠声。
东池送客醉年华，闻道风流胜习家。独卧郡斋寥落意，隔帘微雨湿梨花。
丈夫可杀不可羞，如何送我海西头。更生更聚终须报，二十年间死即休。
寄泣须寄黄河泉，此中怨声流彻天。愁人独有夜灯见，一纸乡书泪滴穿。
楚江亭上秋风起，看发苍梧太守船。千里同行从此别，相逢又隔几多年。
饥拾松花渴饮泉，偶从山后到山前。阳坡软草厚如织，困与鹿麛相伴眠。
我昔孩提从我兄，我今衰白尔初成。分明寄取原头路，百世长须此路行。
年年渐觉老人稀，欲别孙翁泪满衣。未死不知何处去，此身终向此原归。
闲坊静曲同消日，泪草伤花不为春。遍问旧交零落尽，十人才有两三人。
积善坊中前度饮，谢家诸婢笑扶行。今宵还似当时醉，半夜觉来闻哭声。
荀令香销潘簟空，悼亡诗满旧屏风。扶床小女君先识，应为些些似外翁。
烛暗船风独梦惊，梦君频问向南行。觉来不语到明坐，一夜洞庭湖水声。
雨点轻沤风复惊，偶来何事去何情。浮生未到无生地，暂到人间又一生。
秋天净绿月分明，何事巴猿不賸鸣。应是一声肠断去，不容啼到第三声。
十月辛勤一月悲，今朝相见泪淋漓。狂风落尽莫惆怅，犹胜因花压折枝。
浩浩长安车马尘，狂风吹送每年春。门前本是虚空界，何事栽花误世人。
春来日日到西林，飞锡经行不可寻。莲池旧是无波水，莫逐狂风起浪心。
苍龙阙下陪骢马，紫阁峰头见白云。满眼流光随日度，今朝花落更纷纷。
昼静帘疏燕语频，双双斗雀动阶尘。柴扉日暮随风掩，落尽闲花不见人。
今日樽前败饮名，三杯未尽不能倾。怪来花下长先醉，半是春风荡酒情。
一树芳菲也当春，漫随车马拥行尘。桃花解笑莺能语，自醉自眠那藉人。
风引春心不自由，等闲冲席饮多筹。朝来始向花前觉，度却醒时一夜愁。
闻道秋来怯夜寒，不辞泥水为杯盘。殷勤惧醉有深意，愁到醒时灯火阑。
绮陌高楼竞醉眠，共期憔悴不相怜。也应自有寻春日，虚度而今正少年。
自叹旅人行意速，每嫌杯酒缓归期。今朝偏遇醒时别，泪落风前忆醉时。
醉伴见侬因病酒，道侬无酒不相窥。那知下药还沽底，人去人来剩一卮。
九月闲宵初向火，一尊清酒始行杯。怜君城外遥相忆，冒雨冲泥黑地来。
窦家能酿销愁酒，但是愁人便与销。愿我共君俱寂寞，只应连夜复连朝。
本怕酒醒浑不饮，因君相劝觉情来。殷勤满酌从听醉，乍可欲醒还一杯。
柏树台中推事人，杏花坛上炼形真。心源一种闲如水，同醉樱桃林下春。
一自柏台为御史，二年辜负两京春。岘亭今日颠狂醉，舞引红娘乱打人。
春来求事百无成，因向愁中识道情。花满杏园千万树，几人能伴老僧行。
古寺春馀日半斜，竹风萧爽胜人家。花时不到有花院，意在寻僧不在花。
落魄闲行不著家，遍寻春寺赏年华。野僧偶向花前定，满树狂风满树花。
满坐喧喧笑语频，独怜方丈了无尘。灯前便是观心处，要似观心有几人。
花向琉璃地上生，光风炫转紫云英。自从天女盘中见，直至今朝眼更明。
世上于今重检身，吾徒耽酒作狂人。西曹旧事多持法，慎莫吐他丞相茵。
洛阳大底居人少，从善坊西最寂寥。想得刘君独骑马，古堤愁树隔中桥。
萧相深诚奉至尊，旧居求作奉诚园。秋来古巷无人扫，树满空墙闭戟门。
去日野狐泉上柳，紫牙初绽拂眉低。秋来寥落惊风雨，叶满空林踏作泥。
窃见胡三问牡丹，为言依旧满西栏。花时何处偏相忆，寥落衰红雨后看。
云阙朝回尘骑合，杏花春尽曲江闲。怜君虽在城中住，不隔人家便是山。
喧静不由居远近，大都车马就权门。野人住处无名利，草满空阶树满园。
等闲相见销长日，也有闲时更学琴。不是眼前无外物，不关心事不经心。
鹤台南望白云关，城市犹存暂一还。书出步虚三百韵，蕊珠文字在人间。
胧明春月照花枝，花下音声是管儿。却笑西京李员外，五更骑马趁朝时。
洛阳昼夜无车马，漫挂红纱满树头。见说平时灯影里，玄宗潜伴太真游。
金銮殿里书残纸，乞与荆州元判司。不忍拈将等闲用，半封京信半题诗。
碧落招邀闲旷望，黄金城外玉方壶。人间还有大江海，万里烟波天上无。
樱桃花下送君时，一寸春心逐折枝。别后相思最多处，千株万片绕林垂。
桐花暗澹柳惺憁，池带轻波柳带风。今日与君临水别，可怜春尽宋亭中。
满眼伤心冬景和，一山红树寺边多。仲宣无限思乡泪，漳水东流碧玉波。
岳阳楼上日衔窗，影到深潭赤玉幢。怅望残春万般意，满棂湖水入西江。
小来同在曲江头，不省春时不共游。今日江风好暄暖，可怜春尽古湘州。
石矶江水夜潺湲，半夜江风引杜鹃。灯暗酒醒颠倒枕，五更斜月入空船。
江上五年同送客，与君长羡北归人。今朝又送君先去，千里洛阳城里尘。
去日桐花半桐叶，别来桐树老桐孙。城中过尽无穷事，白发满头归故园。
小碎诗篇取次书，等闲题柱意何如。诸郎到处应相问，留取三行代鲤鱼。
莫愁已去无穷事，漫苦如今有限身。二百年来城里宅，一家知换几多人。
病嗟酒户年年减，老觉尘机渐渐深。饮罢醒馀更惆怅，不如闲事不经心。
欲离烦恼三千界，不在禅门八万条。心火自生还自灭，云师无路与君销。
僧临大道阅浮生，来往憧憧利与名。二十八年何限客，不曾闲见一人行。
苍溪县下嘉陵水，入峡穿江到海流。凭仗鲤鱼将远信，雁回时节到扬州。
孤吟独寝意千般，合眼逢君一夜欢。惭愧梦魂无远近，不辞风雨到长滩。
通州到日日平西，江馆无人虎印泥。忽向破檐残漏处，见君诗在柱心题。
君思曲水嗟身老，我望通州感道穷。同入新年两行泪，白头翁坐说城中。
风吹竹叶休还动，雨点荷心暗复明。曾向西江船上宿，惯闻寒夜滴篷声。
南郡生徒辞绛帐，东山妓乐拥油旌。钧天排比箫韶待，犹顾人间有别情。
忆君无计写君诗，写尽千行说向谁。题在阆州东寺壁，几时知是见君时。
万里寄书将出峡，却凭巫峡寄江州。伤心最是江头月，莫把书将上庾楼。
远信入门先有泪，妻惊女哭问何如。寻常不省曾如此，应是江州司马书。
无身尚拟魂相就，身在那无梦往还。直到他生亦相觅，不能空记树中环。
终须修到无修处，闻尽声闻始不闻。莫著妄心销彼我，我心无我亦无君。
平生欲得山中住，天与通州绕郡山。睡到日西无一事，月储三万买教闲。
何事相逢翻有泪，念君缘我到通州。留君剩住君须住，我不自由君自由。
寒夜灯前赖酒壶，与君相对兴犹孤。忠州刺史应闲卧，江水猿声睡得无。
淮水连年起战尘，油旌三换一何频。共君前后俱从事，羞见功名与别人。
今年寒食好风流，此日一家同出游。碧水青山无限思，莫将心道是涪州。
前回一去五年别，此别又知何日回。好住乐天休怅望，匹如元不到京来。
雨滑危梁性命愁，差池一步一生休。黄泉便是通州郡，渐入深泥渐到州。
风吹笋箨飘红砌，雨打桐花尽绿莎。都大资人无暇日，泛池全少买池多。
山水万重书断绝，念君怜我梦相闻。我今因病魂颠倒，唯梦闲人不梦君。
学语胡儿撼玉玲，甘州破里最星星。使君自恨常多事，不得工夫夜夜听。
山翠湖光似欲流，蜂声鸟思却堪愁。西施颜色今何在，但看春风百草头。
知君暗泊西江岸，读我闲诗欲到明。今夜通州还不睡，满山风雨杜鹃声。
比因酬赠为花时，不为君行不复知。又更几年还共到，满墙尘土两篇诗。
秋茅处处流痎疟，夜鸟声声哭瘴云。羸骨不胜纤细物，欲将文服却还君。
当年此日花前醉，今日花前病里销。独倚破帘闲怅望，可怜虚度好春朝。
瘴塞巴山哭鸟悲，红妆少妇敛啼眉。殷勤奉药来相劝，云是前年欲病时。
庭中栽得红荆树，十月花开不待春。直到孩提尽惊怪，一家同是北来人。
渝工剑刃皆欧冶，巴吏书踪尽子云。唯我心知有来处，泊船黄草夜思君。
犀带金鱼束紫袍，不能将命报分毫。他时得见牛常侍，为尔君前捧佩刀。
棠阴犹在建溪矶，此去那论是与非。若见白头须尽敬，恐曾江岸识胡威。
眼中三十年来泪，一望南云一度垂。惭愧临淮李常侍，远教形影暂相随。
常年出入右银台，每怪春光例早回。惭愧杏园行在景，同州园里也先开。
别鹤声声怨夜弦，闻君此奏欲潸然。商瞿五十知无子，更付琴书与仲宣。
休遣玲珑唱我诗，我诗多是别君词。明朝又向江头别，月落潮平是去时。
晚日未抛诗笔砚，夕阳空望郡楼台。与君后会知何日，不似潮头暮却回。
却报君侯听苦辞，老头抛我欲何之。武牢关外虽分手，不似如今衰白时。
残历半张余十四，灰心雪鬓两凄然。定知新岁御楼后，从此不名长庆年。
看著墙西日又沉，步廊回合戟门深。栖乌满树声声绝，小玉上床铺夜衾。
野性大都迷里巷，爱将高树记人家。春来偏认平阳宅，为见墙头拂面花。
裙裾旋旋手迢迢，不趁音声自趁娇。未必诸郎知曲误，一时偷眼为回腰。
夜深闲到戟门边，却绕行廊又独眠。明月满庭池水渌，桐花垂在翠帘前。
努力少年求好官，好花须是少年看。君看老大逢花树，未折一枝心已阑。
一枝斑竹渡湘沅，万里行人感别魂。知是娥皇庙前物，远随风雨送啼痕。
莫画长眉画短眉，斜红伤竖莫伤垂。人人总解争时势，都大须看各自宜。
延英引对碧衣郎，江砚宣毫各别床。天子下帘亲考试，宫人手里过茶汤。
刘郎不用闲惆怅，且作花间共醉人。算得贞元旧朝士，几人同见太和春。
弄玉潜过玉树时，不教青鸟出花枝。的应未有诸人觉，只是严郎不得知。
犹欠一宵轮未满，紫霞红衬碧云端。谁能唤得姮娥下，引向堂前子细看。
红染桃花雪压梨，玲珑鸡子斗赢时。今年不是明寒食，暗地秋千别有期。
劝尔诸僧好护持，不须垂钓引青丝。云山莫厌看经坐，便是浮生得道时。
袖里新诗十首馀，吟看句句是琼琚。如何持此将干谒，不及公卿一字书。
赐酒盈杯谁共持，宫花满把独相思。相思只傍花边立，尽日吟君咏菊诗。
条桑初绿即为别，柿叶半红犹未归。不如村妇知时节，解为田夫秋捣衣。
世缘未了治不得，孤负青山心共知。愁君又入都门去，即是红尘满眼时。
浅色縠衫轻似雾，纺花纱袴薄于云。莫嫌轻薄但知著，犹恐通州热杀君。
蓝桥春雪君归日，秦岭秋风我去时。每到驿亭先下马，循墙绕柱觅君诗。
相忆采君诗作障，自书自勘不辞劳。障成定被人争写，从此南中纸价高。
君写我诗盈寺壁，我题君句满屏风。与君相遇知何处，两叶浮萍大海中。
身名身事两蹉跎，试就先生问若何。从此神仙学得否，白须虽有未为多。
红颗珍珠诚可爱，白须太守亦何痴。十年结子知谁在，自向庭中种荔枝。
宦情斗擞随尘去，乡思销磨逐日无。唯拟腾腾作闲事，遮渠不道使君愚。
香球趁拍回环匼，花盏抛巡取次飞。自入春来未同醉，那能夜去独先归。
酒后高歌且放狂，门前闲事莫思量。犹嫌小户长先醒，不得多时住醉乡。
远壁秋声虫络丝，入檐新影月低眉。床帷半故帘旌断，仍是初寒欲夜时。
寒月沈沈洞房静，真珠帘外梧桐影。秋霜欲下手先知，灯底裁缝剪刀冷。
弦清拨剌语铮铮，背却残灯就月明。赖是心无惆怅事，不然争奈子弦声。
往恨今愁应不殊，题诗梁下又踟蹰。羡君犹梦见兄弟，我到天明睡亦无。
何年植向仙坛上，早晚移栽到梵家。虽在人间人不识，与君名作紫阳花。
洛阳陌上少交亲，履道城边欲暮春。崔在吴兴元在越，出门骑马觅何人。
君颜贵茂不清羸，君句雄华不苦悲。何事遣君还似我，髭须早白亦无儿。
姓白使君无丽句，名休座主有新文。禅心不合生分别，莫爱余霞嫌碧云。
金马门前回剑珮，铁牛城下拥旌旗。他时万一为交代，留取甘棠三两枝。
嬴女偷乘凤去时，洞中潜歇弄琼枝。不缘啼鸟春饶舌，青琐仙郎可得知。
耳根得听琴初畅，心地忘机酒半酣。若使启期兼解醉，应言四乐不言三。
南院今秋游宴少，西坊近日往来频。假如宰相池亭好，作客何如作主人。
狂歌箕踞酒尊前，眼不看人面向天。洛客最闲唯有我，一年四度到平泉。
山路难行日易斜，烟村霜树欲栖鸦。夜归不到应闲事，热饮三杯即是家。
村杏野桃繁似雪，行人不醉为谁开。赖逢山县卢明府，引我花前劝一杯。
隼旟归洛知何日，鹤驾还嵩莫过春。惆怅香山云水冷，明朝便是独游人。
上客清谈何亹亹，幽人闲思自寥寥。请君休说长安事，膝上风清琴正调。
陶庐僻陋那堪比，谢墅幽微不足攀。何似嵩峰三十六，长随申甫作家山。
狂夫与我两相忘，故态些些亦不妨。纵酒放歌聊自乐，接舆争解教人狂。
安石风流无奈何，欲将赤骥换青娥。不辞便送东山去，临老何人与唱歌。
正月晴和风气新，纷纷已有醉游人。帝城花笑长斋客，三十年来负早春。
桂华词意苦丁宁，唱到常娥醉便醒。此是人间肠断曲，莫教不得意人听。
一条邛杖悬龟榼，双角吴童控马衔。晚入东城谁识我，短靴低帽白蕉衫。
身著白衣头似雪，时时醉立小楼中。路人回顾应相怪，十一年来见此翁。
柳老春深日又斜，任他飞向别人家。谁能更学孩童戏，寻逐春风捉柳花。
津桥残月晓沈沈，风露凄清禁署深。城柳宫槐谩摇落，悲愁不到贵人心。
为怜清浅爱潺湲，一日三回到水边。若道归仁滩更好，主人何故别三年。
故城门前春日斜，故城门里无人家。市朝欲认不知处，漠漠野田飞草花。
蛾眉山势接云霓，欲逐刘郎北路迷。若似剡中容易到，春风犹隔武陵溪。
池上今宵风月凉，闲教少乐理霓裳。集仙殿里新词到，便播笙歌作乐章。
欲话毗陵君反袂，欲言夏口我沾衣。谁知临老相逢日，悲叹声多语笑稀。
遇客多言爱山水，逢僧尽道厌嚣尘。玉泉潭畔松间宿，要且经年无一人。
府池东北旧亭台，久别长思醉一回。但请主人空扫地，自携杯酒管弦来。
潘驿桥南醉中别，下邽村北醒时归。春风怪我君知否，榆叶杨花扑面飞。
野狐泉上柳花飞，逐水东流便不归。花水悠悠两无意，因风吹落偶相依。
余杭县里卢明府，虚白亭中白舍人。今日相逢头似雪，一杯相劝送残春。
使君五马且踟蹰，马上能听绝句无。每过桑间试留意，何妨后代有罗敷。
毛公坛上片云闲，得道何年去不还。千载鹤翎归碧落，五湖空镇万重山。
馆娃宫畔千年寺，水阔云多客到稀。闻说春来更惆怅，百花深处一僧归。
天平山上白云泉，云自无心水自闲。何必奔冲山下去，更添波浪向人间。
可怜夭艳正当时，刚被狂风一夜吹。今日流莺来旧处，百般言语泥空枝。
烟霄微月澹长空，银汉秋期万古同。几许欢情与离恨，年年并在此宵中。
一会灵山犹未散，重翻贝叶有来由。是名精进才开眼，岩石无端亦点头。
惯游山水住南州，行尽天台及虎丘。惟有上强精舍寺，最堪游处未曾游。
雪作须眉云作衣，辽东华表鹤双归。当时一鹤犹希有，何况今逢两令威。
行寻春水坐看山，早出中书晚未还。为报野僧岩客道，偷闲气味胜长闲。
忠州刺史今才子，行到巫山必有诗。为报高唐神女道，速排云雨候清词。
荷衣拭泪几回穿，欲谒朱门抵上天。不是尚书轻下客，山家无物与王权。
卧龙决起为时君，寂寞匡庐惟白云。今日仲容修故业，草堂焉敢更移文。
石上生芽二月中，蒙山顾渚莫争雄。封题寄与杨司马，应为前衔是相公。
北风吹霜霜月明，荷叶枯尽越水清。别来几度龙宫宿，雪山童子应相逐。
空庭日照花如锦，红妆美人当昼寝。傍人不知梦中事，唯见玉钗时坠枕。
随云步入青牛谷，青牛道士留我宿。可怜夜久月明中，唯有坛边一枝竹。
黄菊紫菊傍篱落，摘菊泛酒爱芳新。不堪今日望乡意，强插茱萸随众人。
玉京初侍紫皇君，金缕鸳鸯满绛裙。仙宫一闭无消息，遥结芳心向碧云。
暂荣暂悴石敲火，即空即色眼生花。许时为客今归去，大历元年是我家。
积雪山阴马过难，残更深夜铁衣寒。将军破了单于阵，更把兵书仔细看。
临江一嶂白云间，红绿层层锦绣班。不作巴南天外意，何殊昭应望骊山。
柳拖金缕拂朱栏，花扑香尘满绣鞍。尊酒临风酬令节，越罗衣薄觉春寒。
帆影随风过富阳，橹声摇月下钱塘。千山积雪凝寒碧，梦入枫宸绕御床。
竹里梅花相并枝，梅花正发竹枝垂。风吹总向竹枝上，直似王家雪下时。
峭壁苍苍苔色新，无风晴景自胜春。不知何树幽崖里，腊月开花似北人。
偶至无尘空翠间，雨花甘露境闲闲。身心未寂终为累，非想天中独退还。
秋江欲起白头波，贾客瞻风无渡河。千船火绝寒宵半，独听钟声觉寺多。
绕屋扶疏耸翠茎，苔滋粉漾有幽情。丹阳万户春光静，独自君家秋雨声。
垂丝蜀客涕濡衣，岁尽长沙未得归。肠断锦帆风日好，可怜桐鸟出花飞。
霜月明明雪复残，孤舟夜泊使君滩。一声钟出远山里，暗想雪窗僧起寒。
旧业丛台废苑东，几年为梗复为蓬。杜鹃啼断回家梦，半在邯郸驿树中。
远客那能返故庐，苍梧埋骨痛何如。他时亲戚空相忆，席上同悲一纸书。
碛净山高见极边，孤烽引上一条烟。蕃落多晴尘扰扰，天军猎到鸊鹈泉。
平沙漫漫马悠悠，弓箭闲抛郊水头。鼠毛衣里取羌笛，吹向秋天眉眼愁。
独立阳台望广州，更添羁客异乡愁。晚潮未至早潮落，井邑暂依沙上头。
强梳稀发著纶巾，舍杖空行试病身。花间自欲裴回立，稚子牵衣不许人。
旧时艳质如明玉，今日空心是冷灰。料得襄王惆怅极，更无云雨到阳台。
大底从头总是悲，就中偏怆筑城词。依然想得初成日，寄出秋山与我时。
永嘉人事尽归空，逸少遗居蔓草中。至今池水涵余墨，犹共诸泉色不同。
楚俗翻花自送迎，密人来往岂知情。夜行独自寒山寺，雪径泠泠金锡声。
绕屋扶疏千万竿，年年相诱独行看。日光不透烟常在，先校诸家一月寒。
楚寺春风腊尽时，含桃先坼一千枝。老僧不语傍边坐，花发人来总不知。
往年偏共仰师游，闻过流沙泪不休。此身岂得多时住，更著尘心起外愁。
琉璃地上绀宫前，发翠凝红已十年。夜久月明人去尽，火光霞焰递相燃。
碧池萍嫩柳垂波，绮席丝镛舞翠娥。为报会稽亭上客，永和应不胜元和。
闰余春早景沉沉，禊饮风亭恣赏心。红袖青娥留永夕，汉阴宁肯羡山阴。
华发离披卧满头，暗虫衰草入乡愁。枕前人去空庭暮，又见芭蕉白露秋。
羌竹繁弦银烛红，月光初出柳城东。忽见隐侯裁一咏，还须书向郡楼中。
游春未足春将度，访紫寻红少在家。借问流莺与飞蝶，更知何处有幽花。
宝钿云和玉禁仙，深含媚靥袅朱弦。春风不怕君王恨，引出幽花落外边。
迟日新妆游冶娘，盈盈彩艇白莲塘。掬水远湿岸边郎，红绡缕中玉钏光。
远火荧荧聚寒鬼，绿焰欲销还复起。夜深风雪古城空，行客衣襟汗如水。
乱石田中寄孤本，亭亭不住凌虚引。欲以袈裟拂著来，一边碧玉无轻粉。
闲逐维私向武城，北风青雀片时行。孤帆瞥过荆州岸，认得瞿塘急浪声。
鹿袖青藜鼠耳巾，潜夫岂解拜朝臣。白屋藜床还共入，山妻老大不羞人。
消渴天涯寄病身，临邛知我是何人。今年社日分余肉，不值陈平又不均。
伛偻山夫发似丝，松间石上坐多时。瓢饮不曾看酒肆，世人空笑亦何为。
一头细发两分丝，卧见芭蕉白露滋。欲令居士身无病，直待众生苦尽时。
年少共怜含露色，老人偏惜委尘红。如何遂得心中事，每要花时不厌风。
此地缘疏语未通，归时老病去无穷。定知不彻南天竺，死在条支阴碛中。
故人丹旐出南威，少妇随丧哭渐归。遥想北原新垄上，日寒光浅水松稀。
愁多不忍醒时别，想极还寻静处行。谁遣同衾又分手，不如行路本无情。
愁脸无红衣满尘，万家门户不容身。曾将一笑君前去，误杀几多回顾人。
运锄耕劚侵星起，陇亩丰盈满家喜。到头禾黍属他人，不知何处抛妻子。
稻黄扑扑黍油油，野树连山涧自流。忆得年时冯翊部，谢郎相引上楼头。
楚兰不佩佩吴钩，带酒城头别旧游。年事已多筋力在，试将弓箭到并州。
秋空雁度青天远，疏树蝉嘶白露寒。阶下败兰犹有气，手中团扇渐无端。
深藏高柳背斜晖，能轸孤愁减昔围。犹畏旅人头不白，再三移树带声飞。
萍飒风池香满船，杨花漠漠暮春天。玉人此日心中事，何似乘羊入市年。
西湖创置自房公，心匠纵横造化同。见说凤池推独步，高名何事滞川中。
能师还世名还在，空闭禅堂满院苔。花树不随人寂寞，数枝犹自出墙来。
两头纤纤八字眉，半白半黑灯影帷。腷腷膊膊晓禽飞，磊磊落落秋果垂。
扫却烟尘寇初剿，深水高林放鱼鸟。鸡人唱绝残漏晓，仙乐拍终天悄悄。
浮名世利知多少，朝市喧喧尘扰扰。车马交驰往复来，钟鼓相催天又晓。
贾谊投文吊屈平，瑶琴能写此时情。秋风一奏沈湘曲，流水千年作恨声。
金错银盘贮赐冰，清光如耸玉山棱。无论尘客闲停扇，直到消时不见蝇。
不堪旅宿棣花馆，况有离群鸿雁声。一点秋灯残影下，不知寒梦几回惊。
尝闻秦地西风雨，为问西风早晚回。白发老农如鹤立，麦场高处望云开。
几多红粉委黄泥，野鸟如歌又似啼。应有春魂化为燕，年来飞入未央栖。
殷勤春在曲江头，全藉群仙占胜游。何必三山待鸾鹤，年年此地是瀛洲。
城上芳园花满枝，城头太守夜看时。为报林中高举烛，感人情思欲题诗。
胡儿吹笛戍楼间，楼上萧条海月闲。借问梅花何处落，风吹一夜满关山。
花暖江城斜日阴，莺啼绣户晓云深。春风不道珠帘隔，传得歌声与客心。
太极之年混沌坼，此山亦是神仙宅。后世何人来飞升，紫阳真人李八百。
月里嫦娥不画眉，只将云雾作罗衣。不知梦逐青鸾去，犹把花枝盖面归。
碧峰横倚白云端，隋氏真人化迹残。翠柏不凋龙骨瘦，石泉犹在镜光寒。
一道温泉绕御楼，先皇曾向此中游。虽然水是无情物，也到宫前咽不流。
卤簿迟迟出国门，汉家公主嫁乌孙。玉颜便向穹庐去，卫霍空承明主恩。
客舍并州数十霜，归心日夜忆咸阳。无端又渡桑干水，却望并州似故乡。
羽客已登仙路去，丹炉草木尽凋残。不知千载归何日，空使时人扫旧坛。
七夕今宵看碧霄，牵牛织女渡河桥。家家乞巧望秋月，穿尽红丝几万条。
才高未及贾生年，何事孤魂逐逝川。萤聚帐中人已去，鹤离台上月空圆。
关月夜悬青冢镜，寒云秋薄汉宫罗。君王莫信和亲策，生得胡雏虏更多。
秦末家家思逐鹿，商山四皓独忘机。如何鬓发霜相似，更出深山定是非。
抛却长竿卷却丝，手持蓑笠献新诗。临川太守清如镜，不是渔人下钓时。
三朝四黜倦遐征，往复皆愁万里程。尔解分飞却回去，我方从此向南行。
襄阳才子得声多，四海皆传古镜歌。乐府正声三百首，梨园新入教青娥。
百丈悬泉旧卧龙，欲将肝胆佐时雍。惟愁又入烟霞去，知在庐峰第几重。
水色帘前流玉霜，赵家飞燕侍昭阳。掌中舞罢箫声绝，三十六宫秋夜长。
独夜嵩阳忆上仙，月明三十六峰前。瑶池月胜嵩阳月，人在玉清眠不眠。
今年八月十五夜，寒雨萧萧不可闻。如练如霜在何处，吴山越水万重云。
浙江悠悠海西绿，惊涛日夜两翻覆。钱塘郭里看潮人，直至白头看不足。
虚空落泉千仞直，雷奔入江不暂息。今古长如白练飞，一条界破青山色。
嘉兴郭里逢寒食，落日家家拜扫回。唯有县前苏小小，无人送与纸钱来。
萧娘脸下难胜泪，桃叶眉头易得愁。天下三分明月夜，二分无赖是扬州。
四天净色寒如水，八月清辉冷似霜。想得越人今夜见，孟家珠在镜中央。
皎皎秋空八月圆，常娥端正桂枝鲜。一年无似如今夜，十二峰前看不眠。
千载空祠云海头，夫差亡国已千秋。浙波只有灵涛在，拜奠青山人不休。
员峤先生无白发，海烟深处采青芝。逢人借问陶唐主，欲进冰蚕五色丝。
三条九陌花时节，万户千车看牡丹。争遣江州白司马，五年风景忆长安。
游客远游新过岭，每逢芳树问芳名。长林遍是相思树，争遣愁人独自行。
万丈只愁沧海浅，一身谁测岁华遥。自言来此云边住，曾看秦王树石桥。
至人知姓不知名，闻道黄金骨节轻。世上仙方无觅处，欲来西岳事先生。
一道鹊桥横渺渺，千声玉佩过玲玲。别离还有经年客，怅望不如河鼓星。
八月繁云连九月，两回三五晦漫漫。一年怅望秋将尽，不得常娥正面看。
长爱谢家能咏雪，今朝见雪亦狂歌。杨花道即偷人句，不那杨花似雪何。
乌家若下蚁还浮，白玉尊前倒即休。不是春来偏爱酒，应须得酒遣春愁。
长短一年相似夜，中秋未必胜中春。不寒不暖看明月，况是从来少睡人。
两转三回读远书，画檐愁见燕归初。百花时节教人懒，云髻朝来不欲梳。
古树欹斜临古道，枝不生花腹生草。行人不见树少时，树见行人几番老。
百补袈裟一比丘，数茎长睫覆青眸。多应独住山林惯，唯照寒泉自剃头。
百法驱驰百年寿，五劳消瘦五株松。昨来闻道严陵死，画到青山第几重。
一水寂寥青霭合，两崖崔崒白云残。画人心到啼猿破，欲作三声出树难。
楚水白波风袅袅，荆门暮色雨萧萧。相思合眼梦何处，十二峰高巴字遥。
孟家种柳东城去，临水逶迤思故人。不似当时大司马，重来得见汉南春。
吴王上国长洲奢，翠黛寒江一道斜。伤见摧残旧宫树，美人曾插九枝花。
年年明月总相似，大抵人情自不同。今夜故山依旧见，班家扇样碧峰东。
五粒松深溪水清，众山摇落月偏明。西林静夜重来宿，暗记人家犬吠声。
山头水色薄笼烟，久客新愁长庆年。身上五劳仍病酒，夭桃窗下背花眠。
凤钗翠翘双宛转，出见丈人梳洗晚。掣曳罗绡跪拜时，柳条无力花枝软。
花时闷见联绵雨，云入人家水毁堤。昨日春风源上路，可怜红锦枉抛泥。
枝枝转势雕弓动，片片摇光玉剑斜。见说木兰征戍女，不知那作酒边花。
宵游二万七千人，独坐重城圈一身。步月游山俱不得，可怜辜负白头春。
一声卢女十三弦，早嫁城西好少年。不羡越溪歌者苦，采莲归去绿窗眠。
何人不爱牡丹花，占断城中好物华。疑是洛川神女作，千娇万态破朝霞。
风波隐隐石苍苍，送客灵鸦拂去樯。三月尽头云叶秀，小姑新著好衣裳。
金谷园中数尺土，问人知是绿珠台。绿珠歌舞天下绝，唯与石家生祸胎。
洛下三分红叶秋，二分翻作上阳愁。千声万片御沟上，一片出宫何处流。
三川水上秋砧发，五凤楼前明月新。谁为秋砧明月夜，洛阳城里更愁人。
王子缑山石殿明，白家诗句咏吹笙。安知散席人间曲，不是寥天鹤上声。
岁岁云山玉泉寺，年年车马洛阳尘。风清月冷水边宿，诗好官高能几人。
洛阳自古多才子，唯爱春风烂漫游。今到白家诗句出，无人不咏洛阳秋。
源上拂桃烧水发，江边吹杏暗园开。可怜半死龙门树，懊恼春风作底来。
莲子花边回竹岸，鸡头叶上荡兰舟。谁知洛北朱门里，便到江南绿水游。
蟾蜍有色门应锁，街鼓无声夜自深。料得白家诗思苦，一篇诗了一弹琴。
一生所遇唯元白，天下无人重布衣。欲别朱门泪先尽，白头游子白身归。
守隘一夫何处在，长桥万里只堪伤。纷纷塞外乌蛮贼，驱尽江头濯锦娘。
长忆紫溪春欲尽，千岩交映水回斜。岩空水满溪自紫，水态更笼南烛花。
谁道槿花生感促，可怜相计半年红。何如桃李无多少，并打千枝一夜风。
浮生不定若蓬飘，林下真僧偶见招。觉后始知身是梦，更闻寒雨滴芭蕉。
炀帝龙舟向此行，三千宫女采桡轻。渡河不似如今唱，为是杨家怨思声。
昔时丈人鬓发白，千年松下锄茯苓。今来见此松树死，丈人斩新鬓发青。
宝镜磨来寒水清，青衣把就绿窗明。潘郎懊恼新秋发，拔却一茎生两茎。
暖风入烟花漠漠，白人梳洗寻常薄。泥郎为插珑璁钗，争教一朵牙云落。
出拥楼船千万人，入为台辅九霄身。如何更羡看灯夜，曾见宫花拂面春。
毛羽曾经翦处残，学人言语道暄寒。任饶长被金笼阖，也免栖飞雨雪难。
清风袅袅越水陂，远树苍苍妙喜寺。自有车轮与马蹄，未曾到此波心地。
红蕉曾到岭南看，校小芭蕉几一般。差是斜刀剪红绢，卷来开去叶中安。
适我一箪孤客性，问人三十六峰名。青云无忘白云在，便可嵩阳老此生。
几处天边见新月，经过草市忆西施。娟娟水宿初三夜，曾伴愁蛾到语儿。
高景争来草木头，一生心事酒前休。山公自是仙人侣，携手醉登城上楼。
远公说易长松下，龙树双经海藏中。今日导师闻佛慧，始知前路化成空。
知君学地厌多闻，广渡群生出世氛。饭色不应殊宝器，树香皆遣入禅薰。
甘露洒空惟一味，旃檀移植自成薰。遥知畅献分南北，应用调柔致六群。
内宫传诏问戎机，载笔金銮夜始归。万户千门皆寂寂，月中清露点朝衣。
海上东风犯雪来，腊前先折镜湖梅。遥思禁苑青春夜，坐待宫人画诏回。
独上高楼望帝京，鸟飞犹是半年程。青山似欲留人住，百匝千遭绕郡城。
桑叶初黄梨叶红，伊川落日尽无风。汉储何假终南客，甪里先生在谷中。
嵩少心期杳莫攀，好山聊复一开颜。明朝便是南荒路，更上层楼望故关。
更添十岁应为相，岁酒从今把未休。闻得一毛添五色，眼看相逐凤池头。
东风泼火雨新休，舁尽春泥扫雪沟。走马犊车当御路，汉阳公主谢鸡球。
云身自在山山去，何处灵山不是归。日暮寒林投古寺，雪花飞满水田衣。
八行银字非常草，六出天花尽是梅。无所与陈童子别，雪中辛苦远山来。
利及生人无更为，落花流水旧城池。逍遥楼上雕龙字，便是羊公堕泪碑。
但恐红尘虚白首，宁论蹇逸分先后。莫占莺花笑寂寥，长安春色年年有。
江逢九派人将别，猿到三声月为秋。不知相见更何日，此夜少年堪白头。
一年只有今宵月，尽上江楼独病眠。寂寞竹窗闲不闭，夜深斜影到床前。
汉家遗事今宵见，楚郭明灯几处张。深夜行歌声绝后，紫姑神下月苍苍。
水自山阿绕坐来，珊瑚台上木绵开。欲知举目无情罚，一片花流酒一杯。
仁杰淫祠废欲无，枯枫老栎两三株。神乌惯得商人食，飞趁征帆过蠡湖。
一见清容惬素闻，有人传是紫阳君。来时玉女裁春服，剪破湘山几片云。
故人交趾去从军，应笑狂生挥阵云。省得蔡州今日事，旧曾都护帐前闻。
旃檀刻像今犹少，白石镌经古未曾。归去更寻翻译寺，前山应遇雁门僧。
拜扫无过骨肉亲，一年唯此两三辰。冢头莫种有花树，春色不关泉下人。
水生风熟布帆新，只见公程不见春。应被百花撩乱笑，比来天地一闲人。
江流如箭月如弓，行尽三湘数夜中。无那子规知向蜀，一声声似怨春风。
日夜朝宗来万里，共怜江水引蕃心。若论巴峡愁人处，猿比滩声是好音。
龙韬能致虎符分，万里霜台压瘴云。蕃客不须愁海路，波神今伏马将军。
武陵楼上春长早，甘子堂前花落迟。楚乐怪来声竞起，新歌尽是大夫词。
征鞍欲上醉还留，南浦春生百草头。丞相新裁别离曲，声声飞出旧梁州。
能骑竹马辨西东，未省烟花暂不同。第一早归春欲尽，庐山好看过湖风。
若为相见还分散，翻觉浮云亦不闲。何处留师暂且住，家贫唯有坐中山。
碑折松枯山火烧，夜台从闭不曾朝。那将逝者比流水，流水东流逢上潮。
诗句能生世界春，僧家更有姓汤人。况闻暗忆前朝事，知是修行第几身。
三月踏青能几日，百回添酒莫辞频。看君倒卧杨花里，始觉春光为醉人。
滕王阁上唱伊州，二十年前向此游。半是半非君莫问，好山长在水长流。
十年谪宦鬼方人，三遇鸿恩始到秦。今日九衢骑马望，却疑浑是刹那身。
冰作形容雪作眉，早知谈论两川知。如今不用空求佛，但把令狐宰相诗。
惭君知我命龙钟，一纸书来意万重。正著白衣寻古寺，忽然邮递到云峰。
两行客泪愁中落，万树山花雨后残。君到扬州见桃叶，为传风水渡江难。
南随越鸟北燕鸿，松月三年别远公。无限心中不平事，一宵清话又成空。
碧落真人著紫衣，始堪相并木兰枝。今朝绕郭花看遍，尽是深村田舍儿。
每忆中林访惠持，今来正遇早春时。自从休去无心事，唯向高僧说便知。
琉璃潭上新秋月，清净泉中智惠珠。不似本宗疏二教，许过云壑访潜夫。
野寺寻花春已迟，背岩唯有两三枝。明朝携酒犹堪赏，为报春风且莫吹。
宿雨初收草木浓，群鸦飞散下堂钟。长廊无事僧归院，尽日门前独看松。
汉使征兵诏未休，两行旌旆接扬州。试上高楼望春色，一年风景尽堪愁。
海绕重山江抱城，隋家宫苑此分明。居人不觉三吴恨，却笑关河又战争。
望水寻山二里余，竹林斜到地仙居。秋光何处堪消日，玄晏先生满架书。
来往悲欢万里心，多从此路计浮沉。皆缘不得空门要，舜葬苍梧直到今。
能使时平四十春，开元圣主得贤臣。当时姚宋并燕许，尽是骊山从驾人。
负郭依山一径深，万竿如朿翠沉沉。从来爱物多成癖，辛苦移家为竹林。
无因暂泊鲁阳戈，白发兼愁日日多。只恐雪晴花便尽，数来山寺亦无他。
玉弝朱弦敕赐弓，新加二斗得秋风。万人齐看翻金勒，百步穿杨逐箭空。
年过五十鬓如丝，不必前程更问师。幸得休耕乐尧化，楚山深处最相宜。
长安里巷旧邻居，未解梳头五岁余。今朝嫁得风流婿，歌舞闲时看读书。
两崖古树千般色，一井寒泉数丈冰。欲问前朝戴居士，野烟秋色是丘陵。
失意因休便买山，白云深处寄柴关。若逢城邑人相问，报道花时也不闲。
方城汉水旧城池，陵谷依然世自移。歇马独来寻故事，逢人唯说岘山碑。
大堤花里锦江前，诗酒同游四十年。不料中秋最明夜，洞庭湖上见当天。
公孙阁里见君初，衣锦南归二十馀。莫叹屈声犹未展，同年今日在中书。
天网初开释楚囚，残骸已废自知休。荷蓑不是人间事，归去沧江有钓舟。
八十山僧眼未昏，独寻流水到穷源。自言共得龙神语，拟作茅庵住洞门。
山有松门江有亭，不劳他处问青冥。有时带月床舁到，一阵风来酒尽醒。
人无回意似波澜，琴有离声为一弹。纵使空门再相见，还如秋月水中看。
寺前新笋已成竿，策马重来独自看。可惜班皮空满地，无人解取作头冠。
卢龙已复两河平，烽火楼边处处耕。何事书生走羸马，原州城下又添兵。
由来天地有关扃，断壑连山接杳冥。一出纵知边上事，满朝谁信语堪听。
宵分独坐到天明，又策羸骖信脚行。每日除书空满纸，不曾闻有介推名。
欲随流水去幽栖，喜伴归云入虎溪。深谢陈蕃怜寂寞，远飞芳字警沉迷。
转知名宦是悠悠，分付空源始到头。待送妻儿下山了，便随云水一生休。
凝碧初高海气秋，桂轮斜落到江楼。三更浦上巴歌歇，山影沉沉水不流。
三代卢龙将相家，五分符竹到天涯。瘴山江上重相见，醉里同看豆蔻花。
黄莺慢转引秋蝉，冲断行云直入天。一曲梁州听初了，为君别唱想夫怜。
百年如梦竟何成，白发重来此地行。还似萧郎许玄度，再看庭石悟前生。
几年苍翠在仙家，一旦枝枯类海槎。不如酸涩棠梨树，却占高城独放花。
一从身世两相遗，往往关门到午时。想得俗流应大笑，不知年老识便宜。
含情遥夜几人知，闲咏风流小谢诗。还似霓旌下烟露，月边吹落上清词。
风光莫占少年家，白发殷勤最恋花。今日颠狂任君笑，趁愁得醉眼麻茶。
谪仙唐世游兹郡，花下听歌醉眼迷。今日汉江烟树尽，更无人唱白铜鞮。
久嗟尘匣掩青萍，见说除书试一听。闻君却作长沙傅，便逐秋风过洞庭。
自说轩皇息战威，万方无复事戎衣。却教孙子藏兵法，空把文章向礼闱。
平流白日无人爱，桥上闲行若个知。水似晴天天似水，两重星点碧琉璃。
红楼金刹倚晴冈，雨雪初收望汉阳。草檄可中能有暇，迎春一醉也无妨。
魏师临阵却抽营，谁管豺狼作信兵。纵使将军能伏剑，何人岛上哭田横。
此花莫遣俗人看，新染鹅黄色未乾。好逐秋风上天去，紫阳宫女要头冠。
谢家为郡实风流，画得青山寄楚囚。惊起草堂寒气晚，海阳潮水到床头。
当时谪宦向夷陵，愿得身闲便作僧。谁知渐渐因缘重，羞见长燃一盏灯。
唯将直道信苍苍，可料无名抵宪章。阴骘却应先有谓，已交鸿雁早随阳。
膏已明煎信矣哉，二年人世不归来。庭前为报仙桃树，今岁花时好好开。
六出花开赤玉盘，当中红湿耐春寒。长安若在五侯宅，谁肯将钱买牡丹。
飒飒先飞梁上尘，朱唇不动翠眉颦。愿得春风吹更远，直教愁杀满城人。
颜子将才应四科，料量时辈更谁过。居然一片荆山玉，可怕无人是卞和。
云木苍苍数万株，此中言命的应无。人生不得如松树，却遇秦封作大夫。
斑竹林边有古祠，鸟啼花发尽堪悲。当时惆怅同今日，南北行人可得知。
上清真子玉童颜，花态娇羞月思闲。仙路迷人应有术，桃源不必在深山。
十地初心在此身，水能生月即离尘。如今再结林中社，可羡当年会里人。
只去都门十里强，竹阴流水绕回廊。满城车马皆知有，每唤同游尽道忙。
闲说班超有旧居，山横水曲占商於。知君不用磻溪石，乞取终年独钓鱼。
因韩为赵两游秦，十月冰霜渡孟津。纵使鸡鸣遇关吏，不知余也是何人。
忽启新缄吟近诗，诗中韵出碧云词。且喜陟冈愁已散，登舟只恨渡江迟。
骊龙颔下亦生珠，便与人间众宝殊。他时若要追风日，须得君家万里驹。
年才二十众知名，孤鹤仪容彻骨清。口传天语来人世，却逐祥云上玉京。
云门天竺旧姻缘，临老移家住玉泉。早到可中溳南寺，免得翻经住几年。
二十年前不系身，草堂曾与雪为邻。常思和尚当时语，衣钵留将与此人。
十二山晴花尽开，楚宫双阙对阳台。细腰争舞君沉醉，白日秦兵天下来。
竹里编茅倚石根，竹茎疏处见前村。闲眠尽日无人到，自有春风为扫门。
野性平生惟爱月，新晴半夜睹蝉娟。起来自擘纱窗破，恰漏清光落枕前。
白玉为竿丁字成，黄金绣带短长轻。强遮天上花颜色，不隔云中语笑声。
劳将素手卷虾须，琼室流光更缀珠。玉漏报来过半夜，可怜潘岳立踟蹰。
甃玉编金次第平，花纹隐起踏无声。几重便上华堂里，得见天人吹凤笙。
宝扇持来入禁宫，本教花下动香风。姮娥须逐彩云降，不可通宵在月中。
粉面仙郎选圣朝，偶逢秦女学吹箫。须教翡翠闻王母，不奈乌鸢噪鹊桥。
不值分流二江水，定应犹得且同行。三千里外情人别，更被子规啼数声。
城外无尘水间松，秋天木落见山容。共寻萧史江亭去，一望终南紫阁峰。
来从千山万山里，归向千山万山去。山中白云千万重，却望人间不知处。
九重深浅人不知，金殿玉楼倚朝日。一夜城中新雨晴，御沟流得宫花出。
万里烟萝锦帐间，云迎水送度蓝关。七盘九折难行处，尽是龚黄界外山。
徐城洪尽到淮头，月里山河见泗州。闻道泗滨清庙磬，雅声今在谢家楼。
六星宫里一星归，行到金钩近紫微。侍史别来经岁月，今宵应梦护香衣。
红椒花落桂花开，万里同游俱未回。莫厌客中频送客，思乡独上望乡台。
商洛秦时四老翁，人传羽化此山空。若无仙眼何由见，总在庙前花洞中。
四面青山是四邻，烟霞成伴草成茵。年年洞口桃花发，不记曾经迷几人。
逸翮暂时成落羽，将归太白赏灵踪。须寻最近碧霄处，拟倩和云买一峰。
献玉频年命未通，穷秋成病悟真空。笑看朝市趋名者，不病那知在病中。
留得莲花偈付谁，独携金策欲归时。江南无限萧家寺，曾与白云何处期。
剑阁门西第一峰，道陵成道有高踪。行人若上升仙处，须拨白云三四重。
桃红李白觉春归，强步闲庭力尚微。从困不扶灵寿杖，恐惊花里早莺飞。
九折岩边下马行，江亭暂歇听江声。白云绿树不关我，枉与樵人乐一生。
十日广陵城里住，听君花下抚金徽。新声指上怀中纸，莫怪潜偷数曲归。
年少风流七品官，朱衣白马冶游盘。负心不报春光主，几处偷看红牡丹。
锦窠花朵灯丛醉，翠叶眉稠裛露垂。莫引美人来架下，恐惊红片落燕支。
不分前时忤主恩，已甘寂寞守长门。今朝却得君王顾，重入椒房拭泪痕。
朱审偏能视夕岚，洞边深墨写秋潭。与君一顾西墙画，从此看山不向南。
耕夫占募逐楼船，春草青青万顷田。试上吴门看郡郭，清明几处有新烟。
雀儿来逐飏风高，下视鹰鹯意气豪。自谓能生千里翼，黄昏依旧委蓬蒿。
几度见诗诗总好，及观标格过于诗。平生不解藏人善，到处逢人说项斯。
云雨分飞二十年，当时求梦不曾眠。今来头白重相见，还上襄王玳瑁筵。
牡丹一朵值千金，将谓从来色最深。今日满栏开似雪，一生辜负看花心。
白石岩前湖水春，湖边旧境有清尘。欲追谢守行田意，今古同忧是长人。
江北重峦积翠浓，绮霞遥映碧芙蓉。不知末后沧溟上，减却瀛洲第几峰。
一派远光澄碧月，万株耸翠猎金飙。陶仙谩学长生术，暑往寒来更寂寥。
瑟瑟峰头玉水流，晋时遗迹更堪愁。愁人到此劳长望，何处烟波是祖州。
涨海尝从此地流，千帆飞过碧山头。君看深谷为陵后，翻覆人间未肯休。
郡郭东南积谷山，谢公曾是此跻攀。今来惟有灵池月，犹是婵娟一水间。
一岫坡陀凝绿草，千重虚翠透红霞。愁来始上消归思，见尽江城数百家。
吹台山上彩烟凝，日落云收叠翠屏。应谓焦桐堪采斫，不知谁是柳吴兴。
碧水逶迤浮翠巘，绿萝蒙密媚晴江。不知谁与名孤屿，其实中川是一双。
谢公梦草一差微，谪宦当时道不机。且谓飞霞游赏地，池塘烟柳亦依依。
商岭东西路欲分，两间茅屋一溪云。师言耳重知师意，人是人非不欲闻。
假金方用真金镀，若是真金不镀金。十载长安得一第，何须空腹用高心。
瘴烟长暖无霜雪，槿艳繁花满树红。每叹芳菲四时厌，不知开落有春风。
昔陪天上三清客，今作端州万里人。湘浦更闻猿夜啸，断肠无泪可沾巾。
瘴江昏雾连天合，欲作家书更断肠。今日病身悲状候，岂能埋骨向炎荒。
红蕉花样炎方识，瘴水溪边色最深。叶满丛深殷似火，不唯烧眼更烧心。
花开花落无时节，春去春来有底凭。燕子不藏雷不蛰，烛烟昏雾暗腾腾。
见说三声巴峡深，此时行者尽沾襟。端州江口连云处，始信哀猿伤客心。
自报金吾主禁兵，腰间宝剑重横行。接舆也是狂歌客，更就将军乞一声。
抛却弓刀上砌台，上方台榭与云开。山僧见我衣裳窄，知道新从战地来。
太华峰前是故乡，路人遥指读书堂。如今老大骑官马，羞向关西道姓杨。
郎君得意及青春，蜀国将军又不贫。一曲高歌红一匹，两头娘子谢夫人。
赤城桥东见月夜，佛垄寺边行月僧。闲蹋莓苔绕琪树，海光清净对心灯。
柴烟衣上绣春云，清隐山书小篆文。明月在天将凤管，夜深吹向玉晨君。
竹间深路马惊嘶，独入蓬门半似迷。劳问圃人终岁事，桔槔声里雨春畦。
婵娟春尽暮心秋，邻里同年半白头。为问蓬莱近消息，海波平静好东游。
鱼锁生衣门不开，玉筐金月共尘埃。青山石妇千年望，雷雨曾知来不来。
婺女星边气不秋，金华山水似瀛州。含香太守心清净，去与神仙日日游。
楚山清洛两无期，梦里春风玉树枝。何况芙蓉楼上客，海门江月亦相思。
画中留得清虚质，人世难逢白鹤身。应见茅盈哀老弟，为持金箓救生人。
姓丁黄鹤辽东去，客倩仙翁海上人。闻道姓名多改变，只今偕是圣朝臣。
乡无竹圃为三径，贫寄邻家已二年。惟有素风身未坠，世间开口不言钱。
旧房西壁画支公，昨暮今晨色不同。远客闲心无处所，独添香火望虚空。
风行露宿不知贫，明月为心又是身。欲问月中无我法，无人无我问何人。
雕楹彩槛压通波，鱼鳞碧幕衔曲玉。夜深星月伴芙蓉，如在广寒宫里宿。
道士夜诵蕊珠经，白鹤下绕香烟听。夜移经尽人上鹤，仙风吹入秋冥冥。
吏散重门印不开，玉琴招鹤舞裴回。野人为此多东望，云雨仍从海上来。
菊花低色过重阳，似忆王孙白玉觞。今日王孙好收采，高天已下两回霜。
幽人往往怀麻姑，浮世悠悠仙景殊。自从青鸟不堪使，更得蓬莱消息无。
湖上清凉月更好，天边旅人犹未归。几见金波满还破，草虫声畔露沾衣。
襄阳太守沈碑意，身后身前几年事。湘江千岁未为陵，水底鱼龙应识字。
忆见特公赏秋处，凉溪看月清光寒。今夕深溪又相映，特公何处共团圆。
一朵蓬莱在世间，梵王宫阙翠云间。近南溪水更清浅，闻道游人未忍还。
芙蓉寒艳镂冰姿，天朗灯深拔豸时。好见吹笙伊洛上，紫烟丹凤亦相随。
心交别我西京去，愁满春魂不易醒。从此无人访穷病，马蹄车辙草青青。
楚客秋思著黄叶，吴姬夜歌停碧云。声尽灯前各流泪，水天凉冷雁离群。
玉钩栏下寒泉水，金辘轳边影照人。此水今为九泉路，数枝花照数堆尘。
蜀川笺纸彩云初，闻说王家最有馀。野客思将池上学，石楠红叶不堪书。
双飞鹧鸪春影斜，美人盘金衣上花。身为父母几时客，一生知向何人家。
去年河上送行人，万里弓旌一武臣。闻道玉关烽火灭，犬戎知有外家亲。
昨夜清凉梦本山，眠云唤鹤有惭颜。青莲道士长堪羡，身外无名至老闲。
湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。
窗外卷帘侵碧落，槛前敲竹响青冥。黄昏不欲留人宿，云起风生龙虎醒。
万里茫茫天堑遥，秦皇底事不安桥。钱塘江口无钱过，又阻西陵两信潮。
嗟君没世委空囊，几度劳心翰墨场。半面为君申一恸，不知何处是家乡。
临路深怀放废惭，梦中犹自忆江南。莫言塞北春风少，还胜炎荒入瘴岚。
高盖山头日影微，黄昏独立宿禽稀。林间滴酒空垂泪，不见丁宁嘱早归。
去岁买琴不与价，今年沽酒未还钱。门前债主雁行立，屋里醉人鱼贯眠。
谗语能令骨肉离，奸情难测事堪悲。何因掘得江充骨，捣作微尘祭望思。
东君珂佩响珊珊，青驭多时下九关。方信玉霄千万里，春风犹未到人间。
榆叶飘零碧汉流，玉蟾珠露两清秋。仙家若有单栖恨，莫向银台半夜游。
日落风回卷碧霓，芳蓬一夜拆龙泥。银台级级连清汉，桂子香浓月杵低。
句芒宫树已先开，珠蕊琼花斗剪裁。散作上林今夜雪，送教春色一时来。
银花珠树晓来看，宿醉初醒一倍寒。已似王恭披鹤氅，凭栏仍是玉栏干。
星榆叶叶昼离披，云粉千重凝不飞。昆玉楼台珠树密，夜来谁向月中归。
曲岸兰丛雁飞起，野客维舟碧烟里。竿头五两转天风，白日杨花满流水。
柳花扑帘春欲尽，绿阴障林莺乱啼。只愁明日送春去，落日满园啼竹鸡。
宫女三千去不回，真珠翠羽是尘埃。夫差旧国久破碎，红燕自归花自开。
鹤发垂肩尺许长，离家三十五端阳。儿童见说深惊讶，却问何方是故乡。
笙歌只解闹花天，谁是敲冰掉小船。为觅潇湘幽隐处，夜深载月听鸣泉。
辘轳千转劳筋力，待得甘泉渴杀人。且共山麋同饮涧，玉沙铺底浅磷磷。
巷底萧萧绝市尘，供愁疏雨打黄昏。悠然一曲泉明调，浅立闲愁轻闭门。
凄凄切切断肠声，指滑音柔万种情。花影深沈遮不住，度帏穿幕又残更。
伶儿竹声愁绕空，秦女泪湿燕支红。玉桃花片落不住，三十六簧能唤风。
姑苏太守青娥女，流落长沙舞柘枝。坐满绣衣皆不识，可怜红脸泪双垂。
黄莺啼时春日高，红芳发尽井边桃。美人手暖裁衣易，片片轻花落翦刀。
新创仙亭覆石坛，雕梁峻宇入云端。岭北啸猿高枕听，湖南山色卷帘看。
三年游宦也迷津，马困长安九陌尘。都作无成不归去，古来妻嫂笑苏秦。
君王多感放东归，从此秦宫不复期。春景似伤秦丧主，落花如雨泪胭脂。
深色胭脂碎剪红，巧能攒合是天公。莫言无物堪相比，妖艳西施春驿中。
道俗骈阗留不住，罗浮山上有心期。却愁仙处人难到，别后音书寄与谁。
洒水初晴物候新，餐霞阁上最宜春。山花四面风吹入，为我铺床作锦茵。
三十年前与君别，可怜容色夺花红。谁知日月相催促，此度见君成老翁。
西归公子何时降，南岳先生早晚来。巡历世间犹未遍，乞求鸾鹤且裴回。
丹田自种留年药，玄谷长生续命芝。世上漫忙兼漫走，不知求己更求谁。
火天无处买清风，闷发时来入梵宫。只向方师小廊下，回看门外是樊笼。
酒肠虽满少欢情，身在云州望帝城。巡次合当谁改令，先须为我打还京。
官罢江南客恨遥，二年空被酒中消。不知暗数春游处，偏忆扬州第几桥。
黄鸟啼多春日高，红芳开尽井边桃。美人手暖裁衣易，片片轻云落剪刀。
水有青莲沙有金，老僧于此独观心。愁人欲寄中峰宿，只恐白猿啼夜深。
云髻已收金凤凰，巧匀轻黛约残妆。不知昨夜新歌响，犹在谁家绕画梁。
只怪素亭黏黛色，溪烟为我染莓苔。欲知源上春风起，看取桃花逐水来。
声声扣出碧琅玕，能使秋猿欲叫难。诗兴未穷心更远，手垂青拂向云看。
心窍玲珑貌亦奇，荣枯只在手中移。今朝故向霜天里，点破繁花四五枝。
千淘万洗紫光攒，夜火荧荧照玉盘。恐是麻姑残米粒，不曾将与世人看。
露盘滴时河汉微，美人灯下裁春衣。蟾蜍东去鹊南飞，芸香省中郎不归。
箧贮灵砂日日看，欲成仙法脱身难。不知谁向交州去，为谢罗浮葛长官。
去岁清明霅溪口，今朝寒食镜湖西。信知天地心不易，还有子规依旧啼。
老去唯将药裹行，无家无累一身轻。却教年少取书卷，小字灯前斗眼明。
夜静门深紫洞烟，孤行独坐忆神仙。三清宫里月如昼，十二宫楼何处眠。
怪来频起咏刀头，枫叶枝边一夕秋。又向江南别才子，却将风景过扬州。
天堑茫茫连沃焦，秦皇何事不安桥。钱塘渡口无钱纳，已失西兴两信潮。
暂凭春酒换愁颜，今日应须醉始还。池上有门君莫掩，从教野客见青山。
欲折杨枝别恨生，一重枝上一啼莺。乱山重叠云相掩，君向乱山何处行。
采松仙子徒销日，吃菜山僧枉过生。多谢蓝田王少府，人间诗酒最关情。
二千馀里采琼瑰，到处伤心瓦砾堆。唯有绣衣周柱史，独将珠玉挂西台。
阿母从天降几时，前朝惟有汉皇知。仙桃不啻三回熟，饱见东方一小儿。
越山花去剡藤新，才子风光不厌春。第一莫寻溪上路，可怜仙女爱迷人。
扰扰凡情逐水流，世间多喜复多忧。一回行到冯公院，便欲令人百事休。
行拥朱轮锦幨儿，望仙门外叱金羁。染须偷嫩无人觉，唯有平康小妇知。
缠红结紫畏风吹，袅娜初回弱柳枝。买笑未知谁是主，万人心逐一人移。
欲住村西日日慵，上山无水引高踪。谁能求得秦皇术，为我先驱紫阁峰。
三展蜀笺皆郢曲，我心珍重甚琼瑶。应缘水府龙神睡，偷得蛟人五色绡。
为君三日废行程，一县官人是酒朋。共忆襄阳同醉处，尚书坐上纳银觥。
僧舍清凉竹树新，初经一雨洗诸尘。微风忽起吹莲叶，青玉盘中泻水银。
身倚西门笑向东，牡丹初折一枝红。市头日卖千般镜，知落谁家新匣中。
绕洞寻花日易销，人间无路得相招。呦呦白鹿毛如雪，踏我桃花过石桥。
鸾鹤每于松下见，笙歌常向坐中闻。手持十节龙头杖，不指虚空即指云。
簇锦攒花斗胜游，万人行处最风流。无端自向春园里，笑摘青梅叫阿侯。
伤见路边杨柳春，一重折尽一重新。今年还折去年处，不送去年离别人。
百战放归成老翁，馀生得出死人中。今朝授敕三回舞，两赐青娥又拜公。
千树繁红绕碧泉，正宜尊酒对芳年。明朝欲饮还来此，只怕春风却在前。
碧蹄新压步初成，玉色郎君弄影行。赚杀唱歌楼上女，伊州误作石州声。
却思毫末栽松处，青翠才将众草分。今日散材遮不得，看看气色欲凌云。
喃喃解语凤凰儿，曾听梨园竹里吹。谁谓五陵年少子，还将此曲暗相随。
越碗初盛蜀茗新，薄烟轻处搅来匀。山僧问我将何比，欲道琼浆却畏嗔。
煎茶水里花千片，候客亭中酒一樽。独对春光还寂寞，罗浮道士忽敲门。
闲云生叶不生根，常被重重蔽石门。赖有风帘能扫荡，满山晴日照乾坤。
虎迹新逢雨后泥，无人家处洞边溪。独行归客晚山里，赖有鹧鸪临路岐。
今朝造化使春风，开折西施面上红。竟日眼前犹不足，数株舁入寸心中。
报花消息是春风，未见先教何处红。想得芳园十余日，万家身在画屏中。
清辞再发郢人家，字字新移锦上花。能使龙宫买绡女，低回不敢织轻霞。
路绝空林无处问，幽奇山水不知名。松门拾得一片屐，知是高人向此行。
高栖只在千峰里，尘世望君那得知。长忆去年风雨夜，向君窗下听猿时。
漆点双眸鬓绕蝉，长留白雪占胸前。爱将红袖遮娇笑，往往偷开水上莲。
斜月胧胧照半床，茕茕孤妾懒收妆。灯前再览青铜镜，枉插金钗十二行。
仙女群中名最高，曾看王母种仙桃。手题金简非凡笔，道是天边玉兔毛。
世间无远可为游，六合朝行夕已周。坛上夜深风雨静，小仙乘月击苍虬。
游山游水几千重，二十年中一度逢。别易会难君且住，莫交青竹化为龙。
青溪道士紫霞巾，洞里仙家旧是邻。每见桃花逐流水，无回不忆武陵人。
欲驻如今未老形，万重山上九芝清。君今若问采芝路，踏水踏云攀杳冥。
小有洞中长住客，大罗天下后来仙。出门即是寻常处，未可还它跨鹤鞭。
分明得道谢自然，古来漫说尸解仙。如花年少一女子，身骑白鹤游青天。
肠结愁根酒不消，新惊白发长愁苗。主司傥许题名姓，笔下看成度海桥。
绝壁深溪无四邻，每逢猿鹤即相亲。小奴惊出垂藤下，山犬今朝吠一人。
乱叠千峰掩翠微，高人爱此自忘机。春风若扫阶前地，便是山花带锦飞。
千仞峰头一谪仙，何时种玉已成田。开经犹在松阴里，读到南华第几篇。
卿卿买得越人丝，贪弄金梭懒画眉。女伴能来看新聶，鸳鸯正欲上花枝。
听钟投宿入孤烟，岩下病僧犹坐禅。独夜客心何处是，秋云影里一灯然。
栖禅枝畔数花新，飞作琉璃池上尘。谷鸟自啼猿自叫，不能愁得定中人。
碧洞青萝不畏深，免将饥渴累禅心。若期野客来相访，一室无烟何处寻。
芳处亦将枯槁同，应缘造化未施功。羲和若拟动炉鞴，先铸曲江千树红。
每坐台前见玉容，今朝不与昨朝同。良人一夜出门宿，减却桃花一半红。
每欲寻君千万峰，岂知人世也相逢。一瓢遗却在何处，应挂天台最老松。
霞帔寻常带酒眠，路傍疑是酒中仙。醉来不住人家宿，多向远山松月边。
莫驱归骑且徘徊，更遣离情四五杯。醉后不忧迷客路，遥看瀑布识天台。
缥缈吾家一女仙，冰容虽小不知年。有时频夜看明月，心在嫦娥几案边。
初来唯见空树枝，今朝满院花如雪。门前为报诸少年，明日来迟不堪折。
谁能枉驾入荒榛，随例形相土木身。不及连山种桃树，花开犹得识夫人。
且将一笑悦丰年，渐老那能日日眠。引客特来山地上，坐看秋水落红莲。
羁情含蘖复含辛，泪眼看花只似尘。天遣春风领春色，不教分付与愁人。
麻衣年少雪为颜，却笑孤云未是闲。此去若逢花柳月，栖禅莫向苎罗山。
君在镜湖西畔住，四明山下莫经春。门前几个采莲女，欲泊莲舟无主人。
人厌为霖水毁溪，床边生菌路成泥。雨师一日三回到，栋里闲云岂得栖。
羊马群中觅人道，雁门关外绝人家。昔时闻有云中郡，今日无云空见沙。
半夜寻幽上四明，手攀松桂触云行。相呼已到无人境，何处玉箫吹一声。
年少郑郎那解愁，春来闲卧酒家楼。胡姬若拟邀他宿，挂却金鞭系紫骝。
琵琶洲上人行绝，干越亭中客思多。月满秋江山冷落，不知谁问夜如何。
锦绣堆中卧初起，芙蓉面上粉犹残。台前也欲梳云髻，只怕盘龙手捻难。
欲令雪貌带红芳，更取金瓶泻玉浆。凤管鹤声来未足，懒眠秋月忆萧郎。
忆昔西施人未求，浣纱曾向此溪头。一朝得侍君王侧，不见玉颜空水流。
何处邀君话别情，寒山木落月华清。莫愁今夜无诗思，已听秋猿第一声。
行路少年知不知，襄阳全欠旧来时。宜城贾客载钱出，始觉大堤无女儿。
黎洲老人命余宿，杳然高顶浮云平。下视不知几千仞，欲晓不晓天鸡声。
万条金钱带春烟，深染青丝不直钱。又免生当离别地，宫鸦啼处禁门前。
潘令新诗忽寄来，分明绣段对花开。此时欲醉红楼里，正被歌人劝一杯。
玉磬敲时清夜分，老龙吟断碧天云。邻房逢见广州客，曾向罗浮山里闻。
君亲同是先王道，何如骨肉一处老。也知臣子合佐时，自古荣华谁可保。
见说九华峰上寺，日宫犹在下方开。其中幽境客难到，请为诗中图画来。
二十年前此夜中，一般灯烛一般风。不知岁月能多少，犹著麻衣待至公。
日日攻诗亦自强，年年供应在名场。春风驿路归何处，紫阁山边是草堂。
几年山下事仙翁，名在长生箓籍中。烧得药成须寄我，曾为主簿与君同。
记得春闱同席试，逡巡何啻十年余。今日相逢又相送，予乘五马子单车。
诗新得意恣狂疏，挥手终朝力有余。今到诗家浑手战，欲题名字倩人书。
梵书钞律千馀纸，净院焚香独受持。童子病来烟火绝，清泉漱口过斋时。
千官晓立炉烟里，立近丹墀是起居。彩笔专书皇帝语，书成几卷太平书。
千骑红旗不可攀，水头独立暮方还。家人怪我浑如病，尊酒休倾笔砚间。
才归龙尾含鸡舌，更立螭头运兔毫。阊阖欲开金漏尽，冕旒初坐御香高。
寻常自怪诗无味，虽被人吟不喜闻。见说与君同一格，数篇到火却休焚。
夜归晓出满衣尘，转觉才名带累身。莫觅旧来终日醉，世间杯酒属闲人。
绕篱栽杏种黄精，晓侍炉烟暮出城。万事将身求总易，学君难得是长生。
银轮玉兔向东流，莹净三更正好游。一片黑云何处起，皂罗笼却水精球。
浮萍重叠水团圆，客绕千遭屐齿痕。莫惊池里寻常满，一井清泉是上源。
晓上上方高处立，路人羡我此时身。白云向我头上过，我更羡他云路人。
晓看楼殿更鲜明，遥隔朱栏见鹿行。武帝自知身不死，教修玉殿号长生。
花落莺飞深院静，满堂宾客尽诗人。城中杯酒家家有，唯是君家酒送春。
嫩绿微黄碧涧春，采时闻道断荤辛。不将钱买将诗乞，借问山翁有几人。
辞得官来疾渐平，世间难有此高情。新秋月满南溪里，引客乘船处处行。
莲华峰下郡斋前，绕砌穿池贮瀑泉。君到亦应闲不得，主人草圣复诗仙。
今朝街鼓何人听，朝客开门对雪眠。岂比直庐丹禁里，九重天近色弥鲜。
昨是儿童今是翁，人间日月急如风。常闻欲向沧江去，除我无人与子同。
皇恩特许拜杭坛，欲谢旌旄去就难。偷拟白头瞻画戟，四神俱散发毛寒。
得陪桃李植芳丛，别感生成太昊功。今日无言春雨后，似含冷涕谢东风。
上方清净无因住，唯愿他生得住持。只恐无生复无我，不知何处更逢师。
忍寒停酒待君来，酒作凌澌火作灰。半夜出门重立望，月明先自下高台。
蕙带缠腰复野蔬，一庄水竹数房书。举头忽见南山雪，便说休官相近居。
拟服松花无处学，嵩阳道士忽相教。今朝试上高枝采，不觉倾翻仙鹤巢。
往年六月蝉应到，每到闻时骨欲惊。今日槐花还似发，却愁听尽更无声。
湖南谯国尽英髦，心事相期节义高。解下佩刀无所惜，新闻天子付三刀。
衰病近来行少力，光公乞我百龄藤。闲来杖此向何处，过水缘山只访僧。
无生深旨诚难解，唯是师言得正真。远近持斋来谛听，酒坊鱼市尽无人。
入门石径半高低，闲处无非是药畦。致得仙禽无去意，花间舞罢洞中栖。
江头数顷杏花开，车马争先尽此来。欲待无人连夜看，黄昏树树满尘埃。
独树倚亭新月入，城墙四面锁山多。去年今夜还来此，坐见西风袅鹊窠。
杨柳垂丝与地连，归来一醉向溪边。相逢头白莫惆怅，世上无人长少年。
别酒已酣春漏前，他人扶上北归船。浔阳渡口月未上，渔火照江仍独眠。
衡阳到却十三春，行脚同来有几人。老大又思归岳里，当时来漆祖师身。
草履初登南客船，铜瓶犹贮北山泉。衡阳旧寺秋归去，门锁寒潭几树蝉。
万里独行无弟子，惟赍筇竹与檀龛。看经更向吴中老，应是山川似剑南。
一生爱竹自未有，每到此房归不能。高人留宿话禅后，寂寞雨堂空夜灯。
浔阳却到是何日，此地今无旧使君。长忆穷冬宿庐岳，瀑泉冰折共僧闻。
太行岭上二尺雪，崔涯袖中三尺铁。一朝若遇有心人，出门便与妻儿别。
陇上泉流陇下分，断肠呜咽不堪闻。嫦娥一入月中去，巫峡千秋空白云。
赤板桥西小竹篱，槿花还似去年时。淡黄衫子浑无色，肠断丁香画雀儿。
年去年来秋更春，魏家园庙已成尘。只今惟有西陵在，无复当时歌舞人。
万卷书生刘鲁风，烟波万里谒文翁。无钱乞与韩知客，名纸毛生不肯通。
崖壁盘空天路回，白云行尽见琼台。洞门黯黯阴云闭，金阙曈曈日殿开。
几树晴葩映水开，乱红狼藉点苍苔。东风留得残枝在，为惜余芳独看来。
著雨胭脂点点消，半开时节最妖娆。谁家更有黄金屋，深锁东风贮阿娇。
三千里外布干戈，果得鲸鲵入网罗。今日宝刀无杀气，只缘君处受恩多。
帝城云物得阳春，水国烟花失主人。昨日天风吹乐府，六宫丝管一时新。
眼似真珠鳞似金，时时动浪出还沈。河中得上龙门去，不叹江湖岁月深。
遥想平原兔正肥，千回砺吻振毛衣。纵令啄解丝绦结，未得人呼不敢飞。
旧垒危巢泥已落，今年故向社前归。连云大厦无栖处，更望谁家门户飞。
十指中央了五行，说人休咎见前生。我来本乞真消息，却怕呵钱卦欲成。
家住吴王旧苑东，屋头山水胜屏风。寻常梦在秋江上，钓艇游扬藕叶中。
木牛零落阵图残，山姥烧钱古柏寒。七纵七擒何处在，茅花枥叶盖神坛。
六出花飞处处飘，粘窗著砌上寒条。朱门到晓难盈尺，尽是三军喜气消。
及第全胜十政官，金鞍镀了出长安。马头渐入扬州郭，为报时人洗眼看。
爪叶鳞条龙不盘，梳风幕翠一庭寒。莫言只是人长短，须作浮云向上看。
明日銮舆欲向东，守宫金翠带愁红。九门佳气已西去，千里花开一夜风。
樟亭驿上题诗客，一半寻为山下尘。世事日随流水去，红花还似白头人。
真宰偏饶丽景家，当春盘出带根霞。从开一朵朝衣色，免踏尘埃看杂花。
抛杉背柏冷僧帘，锁月梳风出殿檐。还似天台新雨后，小峰云外碧尖尖。
徙倚仙居绕翠楼，分明宫漏静兼秋。长安夜夜家家月，几处笙歌几处愁。
旧传天上千年熟，今日人间五日香。红软满枝须作意，莫交方朔施偷将。
逢时不得致升平，岂是明君忘姓名。眼暗发枯缘世事，今来无泪哭先生。
杜甫在时贪入蜀，孟郊生处却归秦。如今始会麻姑意，借问山川与后人。
丁丁向晚急还稀，啄遍庭槐未肯归。终日与君除蠹害，莫嫌无事不频飞。
琉璃地上开红艳，碧落天头散晓霞。应是向西无地种，不然争肯重莲花。
眼前无奈蜀葵何，浅紫深红数百窠。能共牡丹争几许，得人嫌处只缘多。
汴水通淮利最多，生人为害亦相和。东南四十三州地，取尽脂膏是此河。
中原无鹿海无波，凤辇鸾旗出幸多。今日故宫归寂寞，太平功业在山河。
老夫三日门前立，珠箔银屏昼不开。诗卷却抛书袋里，正如闲看华山来。
金粉为书重莫过，黄庭旧许右军多。请看今日酬恩德，何似当年为爱鹅。
松窗久是餐霞客，山县新为主印官。混俗故来分利禄，不教长作异人看。
渡头风晚叶飞频，君去还吴我入秦。双泪别家犹未断，不堪仍送故乡人。
秋中帝里经旬雨，晴后蝉声更不闻。牢落闲庭新病起，故乡南去雁成群。
势似孤峰一片成，坐来疑有白云生。主人莫怪殷勤看，远客长怀旧隐情。
柳梢暗露滴清晨，帘下偏惊独起人。鶗鴂数声花渐落，园林是处总残春。
陇头禾偃乳乌飞，兀倚征鞍倍忆归。正值江南新酿熟，可容闲却老莱衣。
相思迢递隔重城，鸟散阶前竹坞清。定拟秋凉过南崦，长松石上听泉声。
忆共蒲团话夜钟，别来落叶閟行踪。遥知黛色秋常玩，住向灵岩第几峰。
吴门东去路三千，到得阊门暂泊船。老父出迎应倒屣，贫居江上信谁传。
一叶飘然下弋阳，残霞昏日树苍苍。吴溪漫淬干将剑，却是猿声断客肠。
阴阴古寺杉松下，记得长明一焰灯。尽日看山人不会，影堂中是别来僧。
岳阳新尉晓衙参，却是傍人意未甘。昨夜与君思贾谊，长沙犹在洞庭南。
寒耿稀星照碧霄，月楼吹角夜江遥。五更人起烟霜静，一曲残声遍落潮。
文武千官岁仗兵，万方同轨奏升平。上皇一御含元殿，丹凤门开白日明。
龙虎旌旗雨露飘，玉楼歌断碧山遥。玄宗上马太真去，红树满园香自销。
千门开锁万灯明，正月中旬动帝京。三百内人连袖舞，一时天上著词声。
虢国潜行韩国随，宜春深院映花枝。金舆远幸无人见，偷把邠王小管吹。
平时东幸洛阳城，天乐宫中夜彻明。无奈李谟偷曲谱，酒楼吹笛是新声。
日映宫城雾半开，太真帘下畏人猜。黄翻绰指向西树，不信宁哥回马来。
南来驱马渡江濆，消息前年此月闻。唯是贾生先恸哭，不堪天意重阴云。
邺中城下漳河水，日夜东流莫记春。肠断宫中望陵处，不堪台上也无人。
年少多情杜牧之，风流仍作杜秋诗。可知不是长门闭，也得相如第一词。
浓艳初开小药栏，人人惆怅出长安。风流却是钱塘寺，不踏红尘见牡丹。
咫尺云山便出尘，我生长日自因循。凭君画取江南胜，留向东斋伴老身。
西来渐觉细尘红，扰扰舟车路向东。可惜夏天明月夜，土山前面障南风。
小径上山山甚小，每怜僧院笑僧禅。人间莫道无难事，二十年来已是玄。
新教邠娘羯鼓成，大酺初日最先呈。冬儿指向贞贞说，一曲乾鸣两杖轻。
宜春花夜雪千枝，妃子偷行上密随。便唤耍娘歌一曲，六宫生老是蛾眉。
春风南内百花时，道唱梁州急遍吹。揭手便拈金碗舞，上皇惊笑悖拏儿。
寂寞空门支道林，满堂诗板旧知音。秋风吹叶古廊下，一半绳床灯影深。
日落寒郊烟物清，古槐阴黑少人行。关门西去华山色，秦地东来河水声。
元和天子昔平戎，惆怅金舆尚未通。尽日洛桥闲处看，秋风时节上阳宫。
深绿衣裳小小人，每来听里解相亲。天生合去云霄上，一尺松栽已出尘。
宛罗重縠起歌筵，活凤生花动碧烟。一声唱断无人和，触破秋云直上天。
等闲缉缀闲言语，夸向时人唤作诗。昨日偶拈庄老读，万寻山上一毫厘。
古来名下岂虚为，李白颠狂自称时。唯恨世间无贺老，谪仙长在没人知。
绕舍烟霞为四邻，寒泉白石日相亲。尘机不尽住不得，珍重玉山山上人。
河流西下雁南飞，楚客相逢泪湿衣。张翰思归何太切，扁舟不住又东归。
云暗山横日欲斜，邮亭下马对残花。自从身逐征西府，每到花时不在家。
离鸿声怨碧云净，楚瑟调高清晓天。尽日相看俱不语，西风摇落数枝莲。
行人候晓久裴徊，不待鸡鸣未得开。堪羡寒溪自无事，潺潺一夜宿关来。
江流不动月西沈，南北行人万里心。况是相逢雁天夕，星河寥落水云深。
三十年持一钓竿，偶随书荐入长安。由来不是求名者，唯待春风看牡丹。
行却江南路几千，归来不把一文钱。乡人笑我穷寒鬼，还似襄阳孟浩然。
遍识青霄路上人，相逢只是语逡巡。可胜饮尽江南酒，岁月犹残李白身。
烧得硫黄漫学仙，未胜长付酒家钱。窦常不吃齐推乐，却在人间八十年。
旌旗不整奈君何，南去人稀北去多。尘土已残香粉艳，荔枝犹到马嵬坡。
蹙金妃子小花囊，销耗胸前结旧香。谁为君王重解得，一生遗恨系心肠。
十指纤纤玉笋红，雁行轻遏翠弦中。分明似说长城苦，水咽云寒一夜风。
金屑檀槽玉腕明，子弦轻撚为多情。只愁拍尽凉州破，画出风雷是拨声。
红铅拂脸细腰人，金绣罗衫软著身。长恐舞时残拍尽，却思云雨更无因。
千重钩锁撼金铃，万颗真珠泻玉瓶。恰值满堂人欲醉，甲光才触一时醒。
垂老秋歌出塞庭，遏云相付旧秦青。少年翻掷新声尽，却向人前侧耳听。
云愁鸟恨驿坡前，孑孑龙旗指望贤。无复一生重语事，柘黄衫袖掩潸然。
一夜梅花笛里飞，冷沙晴槛月光辉。北风吹尽向何处，高入塞云燕雁稀。
去年来送行人处，依旧虫声古岸南。斜日照溪云影断，水葓花穗倒空潭。
寒色苍苍老柏风，石苔清滑露光融。半夜四山钟磬尽，水精宫殿月玲珑。
古寺名僧多异时，道情虚遣俗情悲。千年鹤在市朝变，来去旧山人不知。
清昼房廊山半开，一瓶新汲洒莓苔。古松百尺始生叶，飒飒风声天上来。
壮士凄惶到山下，行人惆怅上山头。生前此路已迷失，寂寞孤魂何处游。
十里长街市井连，月明桥上看神仙。人生只合扬州死，禅智山光好墓田。
几年诗酒滞江干，水积云重思万端。今日南方惆怅尽，乐游原上见长安。
累累墟墓葬西原，六代同归蔓草根。唯是岁华流尽处，石头城下水千痕。
名花八叶嫩黄金，色照书窗透竹林。无奈美人闲把嗅，直疑檀口印中心。
散乱随风处处匀，庭前几日雪花新。无端惹著潘郎鬓，惊杀绿窗红粉人。
晓风抹尽燕支颗，夜雨催成蜀锦机。当昼开时正明媚，故乡疑是买臣归。
忽闻射猎出军城，人著戎衣马带缨。倒把角弓呈一箭，满川狐兔当头行。
牛渚南来沙岸长，远吟佳句望池阳。野人未必非毛遂，太守还须是孟尝。
争走金车叱鞅牛，笑声唯是说千秋。两边角子羊门里，犹学容儿弄钵头。
宫楼一曲琵琶声，满眼云山是去程。回顾段师非汝意，玉环休把恨分明。
苍苔古涩自雕疏，谁道中郎笔力馀。长爱当时遇王粲，每来碑下不关书。
朱氏西斋万卷书，水门山阔自高疏。我来穿穴非无意，愿向君家作壁鱼。
新样花文配蜀罗，同心双带蹙金蛾。惯将喉舌传军好，马迹铃声遍两河。
万树垂杨拂御沟，溶溶漾漾绕神州。都缘济物心无阻，从此恩波处处流。
二十年沈沧海间，一游京国也应闲。人人尽到求名处，独向青龙寺看山。
一粒硫黄入贵门，寝堂深处问玄言。时人尽说韦山甫，昨日馀干吊子孙。
锦江城外锦城头，回望秦川上轸忧。正值血魂来梦里，杜鹃声在散花楼。
五条弦出万端情，撚拨间关漫态生。唯羡风流田太守，小金铃子耳边鸣。
紫清人下薛阳陶，末曲新笳调更高。无奈一声天外绝，百年已死断肠刀。
千里南来背日行，关门无事一侯嬴。山根百尺路前去，十夜耳中汾水声。
石榴未拆梅犹小，爱此山花四五株。斜日庭前风袅袅，碧油千片漏红珠。
八寸黄杨惠不轻，虎头光照簟文清。空心想此缘成梦，拔剑灯前一夜行。
薄俗何心议感恩，谄容卑迹赖君门。春申还道三千客，寂寞无人杀李园。
偶因歌态咏娇嚬，传唱宫中十二春。却为一声河满子，下泉须吊旧才人。
玉律潜符一古琴，哲人心见圣人心。尽日南风似遗意，九疑猿鸟满山吟。
惆怅云陵事不回，万金重更筑仙台。莫言天上无消息，犹是夫人作鸟来。
龙蛇百战争天下，各制雄心指此沟。宁似九州分国土，地图初割海中流。
长闻为政古诸侯，使佩刀人尽佩牛。谁谓今来正耕垦，却销农器作戈矛。
一道甘泉接御沟，上皇行处不曾秋。谁言水是无情物，也到宫前咽不流。
檐前蔽日多高树，竹下添池有小渠。山客野僧归去后，晚凉移案独临书。
天街飞辔踏琼英，四顾全疑在玉京。一种相如抽秘思，兔园那比凤凰城。
离心一起泪双流，春浪无情也白头。风若有知须放去，莫教重别又重愁。
索索凉风满树头，破窗残月五更秋。病身归处吴江上，一寸心中万里愁。
翠羽长将玉树期，偶然飞下肯多时。翩翩一路岚阴晚，却入青葱宿旧枝。
应从玉指到金徽，万态千情料可知。今夜灯前湘水怨，殷勤封在七条丝。
十里莲塘路不赊，病来帘外是天涯。烦君四句遥相寄，应得诗中便看花。
自知年几偏应少，先把屠苏不让春。倘更数年逢此日，还应惆怅羡他人。
去年今夜在商州，还为清光上驿楼。宛是依依旧颜色，自怜人换几般愁。
六节南藤色似朱，拄行阶砌胜人扶。会须将入深山去，倚看云泉作老夫。
萧疏尽地林无影，浩荡连天月有波。独立空亭人睡后，洛桥风便水声多。
月色莫来孤寝处，春风又向别人家。梁园桃李虽无数，断定今年不看花。
扰扰驰蹄又走轮，五更飞尽九衢尘。灵芝破观深松院，还有斋时未起人。
朝下归来只闭关，羡君高步出人寰。三年不见尘中事，满眼江涛送雪山。
雪尽南坡雁北飞，草根春意胜春晖。曲江永日无人到，独绕寒池又独归。
端坐高宫起远心，云高水阔共幽沈。更堂寓直将谁语，自种双松伴夜吟。
地尽炎荒瘴海头，圣朝今又放驩兜。交州已在南天外，更过交州四五州。
一见心原断百忧，益知身世两悠悠。江亭独倚阑干处，人亦无言水自流。
桂江南渡无杨柳，见此令人眼暂明。应学郡中贤太守，依依相向许多情。
月上江平夜不风，伏波遗迹半成空。今宵倍欲悲陵谷，铜柱分明在水中。
劝尔莫移禽鸟性，翠毛红觜任天真。如今漫学人言巧，解语终须累尔身。
六眸龟北凉应早，三足乌南日正长。常记京关怨摇落，如今目断满林霜。
梧桐坠露悲先朽，松桂凌霜倚后枯。不是世间长在物，暂分贞脆竟何殊。
师是浮云无著身，我居尘网敢相亲。应从海上秋风便，偶自飞来不为人。
天海相连无尽处，梦魂来往尚应难。谁言南海无霜雪，试向愁人两鬓看。
青梅欲熟笋初长，嫩绿新阴绕砌凉。湖馆翛然无俗客，白衣居士且匡床。
四十年来真久故，三千里外暂相逢。今日一杯成远别，烟波眇眇恨重重。
梧桐叶落满庭阴，锁闭朱门试院深。曾是昔年辛苦地，不将今日负初心。
岧峣下瞰霅溪流，极目烟波望梓州。虽有清风当夏景，只能销暑不销忧。
吴兴城阙水云中，画舫青帘处处通。溪上玉楼楼上月，清光合作水晶宫。
金榜题名墨尚新，今年依旧去年春。花间每被红妆问，何事重来只一人。
南宗尚许通方便，何处心中更有经。好去苾刍云水畔，何山松柏不青青。
未向燕台逢厚礼，幸因社会接余欢。一鱼吃了终无愧，鹍化为鹏也不难。
莫言名位未相俦，风月何曾阻献酬。前辈不须轻后辈，靖安今日在衡州。
十日浓芳一岁程，东风初急眼偏明。低枝似泥幽人醉，莫道无情似有情。
故城故垒满江濆，尽是干戈旧苦辛。见此即须知帝力，生来便作太平人。
祸福从来路不遥，偶然平地上烟霄。烟霄未稳还平地，门对孤峰占寂寥。
从今一去不须低，见说辽东好去栖。努力莫辞仙路远，白云飞处免群鸡。
身闲伴月夜深行，风触衣裳四体轻。为见近来天气好，几篇诗兴入秋成。
高树蝉声入晚云，不唯愁我亦愁君。何时各得身无事，每到闻时似不闻。
从来只有情难尽，何事名为情尽桥。自此改名为折柳，任他离恨一条条。
两崖开尽水回环，一叶才通石罅间。楚客莫言山势险，世人心更险于山。
满庭诗境飘红叶，绕砌琴声滴暗泉。门外晚晴秋色老，万条寒玉一溪烟。
古槐烟薄晚鸦愁，独向黄昏立御沟。南国望中生远思，一行新雁去汀洲。
穷通应计一时间，今日甘从刖足还。长倚玉人心自醉，不辞归去哭荆山。
风香春暖展归程，全胜游仙入洞情。一路缘溪花覆水，不妨闲看不妨行。
远爱春波正满湖，羡君东去是归途。吟诗好向月中宿，一叫水天沙鹤孤。
旅馆岁阑频有梦，分明最似此宵希。觉来莫道还无益，未得归时且当归。
行愁驿路问来人，西去经过愿一闻。落日回鞭相指点，前程从此是青云。
风波不动影沈沈，翠色全微碧色深。应是水仙梳洗处，一螺青黛镜中心。
世上无媒似我希，一身惟有影相随。出门便作焚舟计，生不成名死不归。
岘亭留恨为伤杯，未得醒醒看便回。却想醉游如梦见，直疑元本不曾来。
忆得当时病未遭，身为仙驭雪为毛。今来沙上飞无力，羞见樯乌立处高。
含春笑日花心艳，带雨牵风柳态妖。珍重两般堪比处，醉时红脸舞时腰。
风恼花枝不耐频，等闲飞落易愁人。殷勤最是章台柳，一树千条管带春。
人人慢说酒消忧，我道翻为引恨由。一夜醒来灯火暗，不应愁事亦成愁。
今年无异去年寒，何事朝来独忍难。应是渐为贫客久，锦衣著尽布衣单。
若论秋思人人苦，最觉愁多客又深。何况病来惆怅尽，不知争作送君心。
莫惊西上独迟回，只为衡门未有媒。惆怅赋成身不去，一名闲事逐秋回。
水阔江天两不分，行人两处更相闻。遥遥已失风帆影，半日虚销指点云。
行过险栈出褒斜，出尽平川似到家。万里客愁今日散，马前初见米囊花。
离思茫茫正值秋，每因风景却生愁。今宵难作刀州梦，月色江声共一楼。
旧里已悲无产业，故山犹恋有烟霞。自从为客归时少，旅馆僧房却是家。
贫居尽日冷风烟，独向檐床看雨眠。寂寞春风花落尽，满庭榆荚似秋天。
闲思往事在湖亭，亭上秋灯照月明。宿客尽眠眠不得，半窗残月带潮声。
世家曾览楚英雄，国破城荒万事空。唯有邮亭阶下柳，春来犹似细腰宫。
竹房谁继生前事，松月空悬过去心。秋磬数声天欲晓，影堂斜掩一灯深。
剑南风景腊前春，山鸟江风得雨新。莫怪送君行较远，自缘身是忆归人。
雪楼当日动晴寒，渭水梁山鸟外看。闻说德宗曾到此，吟诗不敢倚阑干。
五柳先生本在山，偶然为客落人间。秋来见月多归思，自起开笼放白鹇。
澧水桥西小路斜，日高犹未到君家。村园门巷多相似，处处春风枳壳花。
幽岛曲池相隐映，小桥虚阁半高低。好风好月无人宿，夜夜水禽船上栖。
勿言春尽春还至，少壮看花复几回。今日已从愁里去，明年更莫共愁来。
密叶四时同一色，高枝千岁对孤峰。此中疑有精灵在，为见盘根似卧龙。
窗灯欲灭夜愁生，萤火飞来促织鸣。宿客几回眠又起，一溪秋水枕边声。
山桃野杏两三栽，树树繁花去复开。今日主人相引看，谁知曾是客移来。
青油幕下白云边，日日空山夜夜泉。闻说小斋多野意，枳花阴里麝香眠。
洛城今古足繁华，最恨乔家似石家。行到窈娘身没处，水边愁见亚枝花。
汉家公主昔和蕃，石上今馀手迹存。风雨几年侵不灭，分明纤指印苔痕。
澹荡春风满眼来，落花飞蝶共裴回。偏能飘散同心蒂，无那愁眉吹不开。
莫怪频过有酒家，多情长是惜年华。春风堪赏还堪恨，才见开花又落花。
南客岂曾谙塞北，年年唯见雁飞回。今朝忽渡桑干水，不似身来似梦来。
北阙云间见碧天，南宫月似旧时圆。喜看列宿今朝正，休叹参差十四年。
津桥春水浸红霞，烟柳风丝拂岸斜。翠辇不来金殿闭，宫莺衔出上阳花。
每忆云山养短才，悔缘名利入尘埃。十年马足行多少，两度天涯地角来。
柳阴春岭鸟新啼，暖色浓烟深处迷。如恨往来人不见，水声呦咽出花溪。
抛掷泥中一听沈，不能三叹引愁深。莫言客子无愁易，须识愁多暗损心。
不爱人间紫与绯，却思松下著山衣。春郊雨尽多新草，一路青青蹋雨归。
野花幽鸟几千般，头白山僧遍识难。世上游人无复见，一生唯向画图看。
马急人忙尘路喧，几从朝出到黄昏。今来合掌听师语，一似敲冰清耳根。
心中得胜暂抛愁，醉卧京风拂簟秋。半夜觉来新酒醒，一条斜月到床头。
襄阳耆旧别来稀，此去何人共掩扉。唯有白铜鞮上月，水楼闲处待君归。
方响闻时夜已深，声声敲著客愁心。不知正在谁家乐，月下犹疑是远砧。
往岁曾随江客船，秋风明月洞庭边。为看今夜天如水，忆得当时水似天。
行行何处散离愁，长路无因暂上楼。唯到高原即西望，马知人意亦回头。
亚尹故居经几主，只因君住有诗情。夜吟邻叟闻惆怅，七八年来无此声。
秦灭燕丹怨正深，古来豪客尽沾襟。荆卿不了真闲事，辜负田光一片心。
刘毅虽然不掷卢，谁人不道解樗蒲。黄金百万终须得，只有挼莎更一呼。
轻轻没后更无筝，玉腕红纱到伍卿。座客满筵都不语，一行哀雁十三声。
自是寻春去校迟，不须惆怅怨芳时。狂风落尽深红色，绿叶成阴子满枝。
泪沿红粉湿罗巾，重系兰舟劝酒频。留却一枝河畔柳，明朝犹有远行人。
仿佛欲当三五夕，万蝉清杂乱泉纹。钓鱼船上一尊酒，月出渡头零落云。
莲渚愁红荡碧波，吴娃齐唱采莲歌。横塘一别已千里，芦苇萧萧风雨多。
知有瑶华手自开，巴人虚唱懒封回。山阴一夜满溪雪，借问扁舟来不来。
噪柳鸣槐晚未休，不知何事爱悲秋。朱门大有长吟处，刚傍愁人又送愁。
遥见江阴夜渔客，因思京口钓鱼时。一潭明月万株柳，自去自来人不知。
商岭采芝寻四老，紫阳收朮访三茅。欲求不死长生诀，骨里无仙不肯教。
红花半落燕于飞，同客长安今独归。一纸乡书报兄弟，还家羞著别时衣。
朱槛烟霜夜坐劳，美人南国旧同袍。山长水远无消息，瑶瑟一弹秋月高。
雨过前山日未斜，清蝉嘒嘒落槐花。车轮南北已无限，江上故人才到家。
独掩衡门花盛时，一封书信缓归期。南宗更有潇湘客，夜夜月明闻竹枝。
海燕西飞白日斜，天门遥望五侯家。楼台深锁无人到，落尽春风第一花。
静想追兵缓翠华，古碑荒庙闭松花。纪生不向荥阳死，争有山河属汉家。
龙盘虎踞树层层，势入浮云亦是崩。一种青山秋草里，路人唯拜汉文陵。
碧烟秋寺泛潮来，水浸城根古堞摧。尽日伤心人不见，石榴花满旧琴台。
王子吹箫月满台，玉箫清转鹤裴回。曲终飞去不知处，山下碧桃春自开。
一卮春酒送离歌，花落敬亭芳草多。欲问归期已深醉，只应孤梦绕关河。
相持未定各为君，秦政山河此地分。力尽乌江千载后，古沟芳草起寒云。
朝言云梦暮南巡，已为功名少退身。尽握兵权犹不得，更将心计托何人。
古木苍山掩翠娥，月明南浦起微波。九疑望断几千载，斑竹泪痕今更多。
万山秋雨水萦回，红叶多从紫阁来。云冷竹斋禅衲薄，已应飞锡过天台。
琪树西风枕簟秋，楚云湘水忆同游。高歌一曲掩明镜，昨日少年今白头。
卖药修琴归去迟，山风吹尽桂花枝。世间甲子须臾事，逢著仙人莫看棋。
欲写明妃万里情，紫槽红拨夜丁丁。胡沙望尽汉宫远，月落天山闻一声。
秦女梦余仙路遥，月窗风簟夜迢迢。潘郎翠凤双飞去，三十六宫闻玉箫。
寒陌阴风万古悲，儒冠相枕死秦时。庙前亦有商山路，不学老翁歌紫芝。
高阁清吟寄远公，四时云月一篇中。今来借问独何处，日暮槿花零落风。
金谷歌传第一流，鹧鸪清怨碧烟愁。夜来省得曾闻处，万里月明湘水秋。
留情深处驻横波，敛翠凝红一曲歌。明月下楼人未散，共愁三径是天河。
又携刀笔泛膺舟，蓝口风高桂楫留。还似郢中歌一曲，夜来春雪照西楼。
东别茅峰北去秦，梅仙书里说真人。白头主印青山下，虽遇唐生不敢亲。
西风澹澹水悠悠，雪点丝飘带雨愁。何限归心倚前閤，绿蒲红蓼练塘秋。
桂楫美人歌木兰，西风袅袅露漙漙。夜长曲尽意不尽，月在清湘洲渚寒。
绿蔓秾阴紫袖低，客来留坐小堂西。醉中掩瑟无人会，家近江南罨画溪。
羽袖飘飘杳夜风，翠幢归殿玉坛空。步虚声尽天未晓，露压桃花月满宫。
三惑沉身是此园，古藤荒草野禽喧。二十四友一朝尽，爱妾坠楼何足言。
江上悬光海上生，仙舟迢递绕军营。高歌一曲同筵醉，却是刘桢坐到明。
佞臣巫蛊已相疑，身没湖边筑望思。今日更归何处是，年年芳草上台基。
飞度龙山下远空，拂檐萦竹昼濛濛。知君吟罢意无限，曾听玉堂歌北风。
十世为儒少子孙，一生长负信陵恩。今朝埋骨寒山下，为报慈亲休倚门。
香销云凝旧僧家，僧刹残灯壁半斜。日暮松烟空漠漠，秋风吹破妙莲华。
晓入瑶台露气清，座中唯有许飞琼。尘心未尽俗缘在，十里下山空月明。
缥缈临风思美人，荻花枫叶带离声。夜深吹笛移船去，三十六湾秋月明。
人欲天从竟不疑，莫言圆盖便无私。秦中已久乌头白，却是君王未备知。
莲华峰下锁雕梁，此去瑶池地共长。好为麻姑到东海，劝栽黄竹莫栽桑。
华清恩幸古无伦，犹恐蛾眉不胜人。未免被他褒女笑，只教天子暂蒙尘。
虏骑胡兵一战摧，万灵回首贺轩台。天教李令心如日，可要昭陵石马来。
咸阳宫阙郁嵯峨，六国楼台艳绮罗。自是当时天帝醉，不关秦地有山河。
共受征南不次恩，报恩惟是有忘言。岩花涧草西林路，未见高僧只见猿。
榴枝婀娜榴实繁，榴膜轻明榴子鲜。可羡瑶池碧桃树，碧桃红颊一千年。
想像咸池日欲光，五更钟后更回肠。三年苦雾巴江水，不为离人照屋梁。
柳映江潭底有情，望中频遣客心惊。巴雷隐隐千山外，更作章台走马声。
微意何曾有一毫，空携笔砚奉龙韬。自蒙半夜传衣后，不羡王祥得佩刀。
欲为平生一散愁，洞庭湖上岳阳楼。可怜万里堪乘兴，枉是蛟龙解覆舟。
家近红蕖曲水滨，全家罗袜起秋尘。莫将越客千丝网，网得西施别赠人。
欲入卢家白玉堂，新春催破舞衣裳。蝶衔红蕊蜂衔粉，共助青楼一日忙。
十二楼前再拜辞，灵风正满碧桃枝。壶中若是有天地，又向壶中伤别离。
淡云轻雨拂高唐，玉殿秋来夜正长。料得也应怜宋玉，一生惟事楚襄王。
玉匣清光不复持，菱花散乱月轮亏。秦台一照山鸡后，便是孤鸾罢舞时。
固漆投胶不可开，赠君珍重抵琼瑰。君王晓坐金銮殿，只待相如草诏来。
身属中军少得归，木兰花尽失春期。偷随柳絮到城外，行过水西闻子规。
稻粱犹足活诸雏，妒敌专场好自娱。可要五更惊晓梦，不辞风雪为阳乌。
明神司过岂令冤，暗室由来有祸门。莫为无人欺一物，他时须虑石能言。
三更三点万家眠，露欲为霜月堕烟。斗鼠上堂蝙蝠出，玉琴时动倚窗弦。
新人桥上著春衫，旧主江边侧帽檐。愿得化为红绶带，许教双凤一时衔。
来时西馆阻佳期，去后漳河隔梦思。知有宓妃无限意，春松秋菊可同时。
背阙归藩路欲分，水边风日半西曛。荆王枕上原无梦，莫枉阳台一片云。
眠沙卧水自成群，曲岸残阳极浦云。那解将心怜孔翠，羁雌长共故雄分。
梓潼不见马相如，更欲南行问酒垆。行到巴西觅谯秀，巴西惟是有寒芜。
自有仙才自不知，十年长梦采华芝。秋风动地黄云暮，归去嵩阳寻旧师。
玉垒高桐拂玉绳，上含非雾下含冰。枉教紫凤无栖处，斫作秋琴弹坏陵。
通灵夜醮达清晨，承露盘晞甲帐春。王母不来方朔去，更须重见李夫人。
惊鱼拨剌燕翩翾，独自江东上钓船。今日春光太漂荡，谢家轻絮沈郎钱。
任昉当年有美名，可怜才调最纵横。梁台初建应惆怅，不得萧公作骑兵。
独下长亭念过秦，五松不见见舆薪。只应既斩斯高后，寻被樵人用斧斤。
山东今岁点行频，几处冤魂哭虏尘。灞水桥边倚华表，平时二月有东巡。
鸾扇斜分凤幄开，星桥横过鹊飞回。争将世上无期别，换得年年一度来。
欲构中天正急材，自缘烟水恋平台。人间只有嵇延祖，最望山公启事来。
红露花房白蜜脾，黄蜂紫蝶两参差。春窗一觉风流梦，却是同袍不得知。
草下阴虫叶上霜，朱栏迢递压湖光。兔寒蟾冷桂花白，此夜姮娥应断肠。
本来银汉是红墙，隔得卢家白玉堂。谁与王昌报消息，尽知三十六鸳鸯。
共上云山独下迟，阳台白道细如丝。君今并倚三珠树，不记人间落叶时。
郡斋何用酒如泉，饮德先时已醉眠。若共门人推礼分，戴崇争得及彭宣。
压河连华势孱颜，鸟没云归一望间。杨仆移关三百里，可能全是为荆山。
离思羁愁日欲晡，东周西雍此分涂。回銮佛寺高多少，望尽黄河一曲无。
宋玉平生恨有余，远循三楚吊三闾。可怜留著临江宅，异代应教庾信居。
路绕函关东复东，身骑征马逐惊蓬。天池辽阔谁相待，日日虚乘九万风。
雪中梅下与谁期，梅雪相兼一万枝。若是石城无艇子，莫愁还自有愁时。
山驿荒凉白竹扉，残灯向晓梦清晖。右银台路雪三尺，凤诏裁成当直归。
通谷阳林不见人，我来遗恨古时春。宓妃漫结无穷恨，不为君王杀灌均。
中路因循我所长，古来才命两相妨。劝君莫强安蛇足，一盏芳醪不得尝。
为有桥边拂面香，何曾自敢占流光。后庭玉树承恩泽，不信年华有断肠。
昔岁陪游旧迹多，风光今日两蹉跎。不因醉本兰亭在，兼忘当年旧永和。
乘运应须宅八荒，男儿安在恋池隍。君王自起新丰后，项羽何曾在故乡。
粥香饧白杏花天，省对流莺坐绮筵。今日寄来春已老，凤楼迢递忆秋千。
国事分明属灌均，西陵魂断夜来人。君王不得为天子，半为当时赋洛神。
武皇精魄久仙升，帐殿凄凉烟雾凝。俱是苍生留不得，鼎湖何异魏西陵。
永定河边一行柳，依依长发故年春。东来西去人情薄，不为清阴减路尘。
雌去雄飞万里天，云罗满眼泪潸然。不须长结风波愿，锁向金笼始两全。
叠嶂千重叫恨猿，长江万里洗离魂。武昌若有山头石，为拂苍苔检泪痕。
只得流霞酒一杯，空中箫鼓几时回。武夷洞里生毛竹，老尽曾孙更不来。
羽翼殊勋弃若遗，皇天有运我无时。庙前便接山门路，不长青松长紫芝。
相思树上合欢枝，紫凤青鸾共羽仪。肠断秦台吹管客，日西春尽到来迟。
黎辟滩声五月寒，南风无处附平安。君怀一匹胡威绢，争拭酬恩泪得干。
东人望幸久咨嗟，四海于今是一家。犹锁平时旧行殿，尽无宫户有宫鸦。
莫将画扇出帷来，遮掩春山滞上才。若道团圆似明月，此中须放桂花开。
骊岫飞泉泛暖香，九龙呵护玉莲房。平明每幸长生殿，不从金舆惟寿王。
云鬓无端怨别离，十年移易住山期。东西南北皆垂泪，却是杨朱真本师。
长乐遥听上苑钟，彩衣称庆桂香浓。陆机始拟夸文赋，不觉云间有士龙。
清切曹司近玉除，比来秋兴复何如。崇文馆里丹霜后，无限红梨忆校书。
虎踞龙蹲纵复横，星光渐减雨痕生。不须并碍东西路，哭杀厨头阮步兵。
巫峡迢迢旧楚宫，至今云雨暗丹枫。微生尽恋人间乐，只有襄王忆梦中。
残花啼露莫留春，尖发谁非怨别人。若但掩关劳独梦，宝钗何日不生尘。
虏马崩腾忽一狂，翠华无日到东方。天津西望肠真断，满眼秋波出苑墙。
此夜西亭月正圆，疏帘相伴宿风烟。梧桐莫更翻清露，孤鹤从来不得眠。
不辞鶗鴂妒年芳，但惜流尘暗烛房。昨夜西池凉露满，桂花吹断月中香。
海客乘槎上紫氛，星娥罢织一相闻。只应不惮牵牛妒，聊用支机石赠君。
嫩箨香苞初出林，於陵论价重如金。皇都陆海应无数，忍剪凌云一寸心。
石桥东望海连天，徐福空来不得仙。直遣麻姑与搔背，可能留命待桑田。
平生误识白云夫，再到仙檐忆酒垆。墙外万株人绝迹，夕阳惟照欲栖乌。
莫羡仙家有上真，仙家暂谪亦千春。月中桂树高多少，试问西河斫树人。
扇风淅沥簟流离，万里南风滞所思。守到清秋还寂寞，叶丹苔碧闭门时。
孤鹤不睡云无心，衲衣筇杖来西林。院门昼锁回廊静，秋日当阶柿叶阴。
神仙有分岂关情，八马虚随落日行。莫恨名姬中夜没，君王犹自不长生。
青女丁宁结夜霜，羲和辛苦送朝阳。丹丘万里无消息，几对梧桐忆凤凰。
万里峰峦归路迷，未判容彩借山鸡。新春定有将雏乐，阿阁华池两处栖。
十顷平波溢岸清，病来惟梦此中行。相如未是真消渴，犹放沱江过锦城。
流莺舞蝶两相欺，不取花芳正结时。他日未开今日谢，嘉辰长短是参差。
饥乌翻树晚鸡啼，泣过秋原没马泥。二纪征南恩与旧，此时丹旐玉山西。
风露凄凄秋景繁，可怜荣落在朝昏。未央宫里三千女，但保红颜莫保恩。
黄昏封印点刑徒，愧负荆山入座隅。却羡卞和双刖足，一生无复没阶趋。
佳期不定春期赊，春物夭阏兴咨嗟。愿得句芒索青女，不教容易损年华。
偷桃窃药事难兼，十二城中锁彩蟾。应共三英同夜赏，玉楼仍是水精帘。
卿卿不惜锁窗春，去作长楸走马身。闲倚绣帘吹柳絮，日高深院断无人。
碧云东去雨云西，苑路高高驿路低。秋水绿芜终尽分，夫君太骋锦障泥。
玉管葭灰细细吹，流莺上下燕参差。日西千绕池边树，忆把枯条撼雪时。
多少分曹掌秘文，洛阳花雪梦随君。定知何逊缘联句，每到城东忆范云。
上帝钧天会众灵，昔人因梦到青冥。伶伦吹裂孤生竹，却为知音不得听。
祝融南去万重云，清啸无因更一闻。莫遣碧江通箭道，不教肠断忆同群。
花径逶迤柳巷深，小阑亭午啭春禽。相如解作长门赋，却用文君取酒金。
素琴弦断酒瓶空，倚坐欹眠日已中。谁向刘灵天幕内，更当陶令北窗风。
姮娥捣药无时已，玉女投壶未肯休。何日桑田俱变了，不教伊水向东流。
毛延寿画欲通神，忍为黄金不顾人。马上琵琶行万里，汉宫长有隔生春。
云台高议正纷纷，谁定当时荡寇勋。日暮灞陵原上猎，李将军是故将军。
十八年来堕世间，瑶池归梦碧桃闲。如何汉殿穿针夜，又向窗中觑阿环。
绛纱弟子音尘绝，鸾镜佳人旧会稀。今日致身歌舞地，木棉花暖鹧鸪飞。
谢家离别正凄凉，少傅临岐赌佩囊。却忆短亭回首处，夜来烟雨满池塘。
晚醉题诗赠物华，罢吟还醉忘归家。若无江氏五色笔，争奈河阳一县花。
绛台驿吏老风尘，耽酒成仙几十春。过客不劳询甲子，惟书亥字与时人。
树绕池宽月影多，村砧坞笛隔风萝。西亭翠被余香薄，一夜将愁向败荷。
露寒风定不无情，临水当山又隔城。未必明时胜蚌蛤，一生长共月亏盈。
草堂归意背烟萝，黄绶垂腰不奈何。因汝华阳求药物，碧松根下茯苓多。
东南一望日中乌，欲逐羲和去得无。且向秦楼棠树下，每朝先觅照罗敷。
檀槽一抹广陵春，定子初开睡脸新。却笑吃虚隋炀帝，破家亡国为何人。
洞庭波冷晓侵云，日日征帆送远人。几度木兰舟上望，不知元是此花身。
碧烟秋寺泛湖来，水打城根古堞摧。尽日伤心人不见，石榴花满旧琴台。
银缸斜背解鸣珰，小语偷声贺玉郎。从此不知兰麝贵，夜来新染桂枝香。
红尘白日长安路，马足车轮不暂闲。唯有茂陵多病客，每来高处望南山。
最爱铅华薄薄妆，更兼衣著又鹅黄。从来南国名佳丽，何事今朝在北行。
晚入瑶台露气清，天风飞下步虚声。尘心未尽俗缘在，十里下山空月明。
蹑石攀萝路不迷，晓天风好浪花低。洞名独占朝阳号，应有梧桐待凤栖。
九华闲望簇清虚，气象群峰尽不如。惆怅都南挂冠吏，无人解向此山居。
长堤十里转香车，两岸烟花锦不如。欲问神仙在何处，紫云楼阁向空虚。
帝子吹箫上翠微，秋风一曲凤凰归。明年七月重相见，依旧高悬织女机。
客在关西春暮夜，还同江外已清明。三更独立看花月，惟欠子规啼一声。
平沙极浦无人度，犹系孤舟寒草西。半夜起看潮上月，万山中有一猿啼。
阙下僧归山顶寺，却看朝日下方明。莫道野人寻不见，半天云里有钟声。
三十六旬盈复缺，百年堪喜又堪伤。劝君莫惜登楼望，云放婵娟不久长。
远冢松回曲渚风，一官闻是校书终。霜情月思今何在，零落人间策子中。
绝杯夏别螺江渡，单钵春过处士斋。尝茗议空经不夜，照花明月影侵阶。
银地无尘金菊开，紫梨红枣堕莓苔。一泓秋水一轮月，今夜故人来不来。
白发宫娃不解悲，满头犹自插花枝。曾缘玉貌君王宠，准拟人看似旧时。
闲共野人临野水，新秋高树挂清晖。不知尘里无穷事，白鸟双飞入翠微。
未敢分明赏物华，十年如见梦中花。游人过尽衡门掩，独自凭栏到日斜。
秋气满堂孤烛冷，清宵无寐忆山归。窗前月过三更后，细竹吟风似雨微。
风飒沉思眼忽开，尘埃污得是庸才。那堪更见巢松鹤，飞入青云不下来。
日过辰时犹在梦，客来应笑也求名。浮生自得长高枕，不向人间与命争。
庙谋宏远人难测，公主生还帝感深。天下底平须共喜，一时闲事莫惊心。
此世荣枯岂足惊，相逢惟要眼长青。从来不爱三闾死，今日凭君莫独醒。
万壑千岩景象开，登临未足又须回。凭师莫断松间路，秋月圆时弟子来。
长在城中无定业，卖丹磨镜两途贫。三山来往寻常事，不省曾惊市井人。
霜满中庭月在林，塞鸿频过又更深。支颐不语相思坐，料得君心似我心。
春光冉冉归何处，更向花前把一杯。尽日问花花不语，为谁零落为谁开。
蟾蜍夜作青冥烛，螮蝀晴为碧落梯。好个分明天上路，谁教深入武陵溪。
花落花开人世梦，衰荣闲事且持杯。春风底事轻摇落，何似从来不要开。
共覆三衣中夜寒，披时不镇尼师坛。无因盖得龙宫地，畦里尘飞叶相残。
淅淅寒流涨浅沙，月明空渚遍芦花。离人偶宿孤村下，永夜闻砧一两家。
贫居稍与池塘近，旬日轩车不降来。一树琼花空有待，晓风看落满青苔。
宣父从周又适秦，昔贤谁少出风尘。当时甚讶张延赏，不识韦皋是贵人。
天边心胆架头身，欲拟飞腾未有因。万里碧霄终一去，不知谁是解绦人。
孤戍迢迢蜀路长，鸟鸣山馆客思乡。更看绝顶烟霞外，数树岩花照夕阳。
备问嘉陵江水湄，百川东去尔西之。但教清浅源流在，天路朝宗会有期。
马缩寒毛鹰落膘，角弓初暖箭新调。平原踏尽无禽出，竟日翻身望碧霄。
三道狼烟过碛来，受降城上探旗开。传声却报边无事，自是官军入抄回。
绿眼胡鹰踏锦鞲，五花骢马白貂裘。往来三市无人识，倒把金鞭上酒楼。
满塞旌旗镇上游，各分天子一方忧。无因得见歌舒翰，可惜西山十八州。
禁曲新翻下玉都，四弦掁触五音殊。不知天上弹多少，金凤衔花尾半无。
十里松萝映碧苔，一川晴色镜中开。遥闻上界翻经处，片片香云出院来。
表里通明不假雕，冷于春雪白于瑶。朝来送在凉床上，只怕风吹日炙销。
严恨柴门一树花，便随香远逐香车。花如解语还应道，欺我郎君不在家。
桂在蟾宫不可攀，功成业熟也何难。今朝折得东归去，共与乡闾年少看。
祝融绝顶万余层，策杖攀萝步步登。行到月宫霞外寺，白云相伴两三僧。
黄绢外孙翻得罪，华颠故老莫相嗤。连州万里无亲戚，旧识唯应有荔枝。
崆峒道士误烧丹，赤鼠黄牙几许难。坠堕阎浮南斗下，不知何事犯星官。
御笔亲批翰长衔，夜开金殿送瑶缄。平明玉案临宣室，已见龙光出傅岩。
阳和未解逐民忧，雪满群山对白头。不得职田饥欲死，儿侬何事打春牛。
去日家无担石储，汝须勤若事樵渔。古人尽向尘中远，白日耕田夜读书。
谁人得似牧童心，牛上横眠秋听深。时复往来吹一曲，何愁南北不知音。
贪生只爱眼前珍，不觉风光度岁频。昨日见来骑竹马，今朝早是有年人。
轮郭休夸四字书，红窠写出对庭除。时时买得佳人笑，本色金钱却不如。
软如新竹管初齐，粉腻红轻样可携。谁与诗人偎槛看，好于笺墨并分题。
人定朱门尚未开，初星粲粲照人回。此时寒食无烟火，花柳苍苍月欲来。
桂枝攀得献庭闱，何似空怀楚橘归。好控扶摇早回首，人人思看大鹏飞。
边州独夜正思乡，君又弹琴在客堂。仿佛不离灯影外，似闻流水到潇湘。
鱼在深泉鸟在云，从来只得影相亲。他时纵有逢君处，应作人间白发身。
行到鲈鱼乡里时，鲙盘如雪怕风吹。犹怜醉里江南路，马上垂鞭学钓时。
山上有山归不得，湘江暮雨鹧鸪飞。蘼芜亦是王孙草，莫送春香入客衣。
脉脉低回殷袖遮，脸横秋水髻盘鸦。莲茎有刺不成折，尽日岸傍空看花。
梁王池苑已苍然，满树斜阳极浦烟。尽日回头看不见，两行愁泪上南船。
中分岂是无遗策，百战空劳不逝骓。大业固非人事及，乌江亭长又何知。
汉帝英雄重武材，崇山险处凿门开。如今更有将军否，移取潼关向北来。
红绕高台绿绕城，城边春草傍墙生。隋家不向此中尽，汴水应无东去声。
宫门两片掩埃尘，墙上无花草不春。谁见当时禁中事，阿娇解佩与何人。
云惨烟愁苑路斜，路傍丘冢尽宫娃。茂陵不是同归处，空寄香魂著野花。
铃绦无响闭珠宫，小阁凉添玉蕊风。枕簟满床明月到，自疑身在五云中。
蕊宫裁诏与宵分，虽在青云忆白云。待报君恩了归去，山翁何急草移文。
银台楼北蕊珠宫，夐与人间路不同。在省五更春睡侣，早来分梦玉堂中。
陛兵偏近羽林营，夜静仍传禁号声。应笑执金双阙下，近南犹隔两重城。
卉醴陀花物外香，清浓标格胜椒浆。我来尚有钧天会，犹得金尊半日尝。
诸司人尽马蹄稀，紫帕云竿九钉归。偏觉石台清贵处，榜悬金字射晴晖。
玉晨钟韵上清虚，画戟祥烟拱帝居。极眼向南无限地，绿烟深处认中书。
蜜炬殷红画不如，且将归去照吾庐。今来并得三般事，灵运诗篇逸少书。
武丘山下冢累累，松柏萧条尽可悲。何事世人偏重色，真娘墓上独题诗。
王泽犹来雅在新，尚词微事可愁人。淫哇满眼关雎弱，犹贺清朝有此身。
树簇烟迷蜀国深，岭头分界恋登临。前轩一望无他处，从此西川只在心。
山屐经过满径踪，隔溪遥见夕阳舂。当时诸葛成何事，只合终身作卧龙。
千题万咏过三旬，忘食贪魔作瘦人。行处便吟君莫笑，就中诗病不任春。
仆带雕弓马似飞，老莱衣上著戎衣。邮亭不暇吟山水，塞外经年皆未归。
几日监临向蜀春，错抛歌酒强忧人。江楼一望西归去，不负嘉州只负身。
莽莽空中稍稍灯，坐看迷浊变清澄。须知火尽烟无益，一夜栏边说向僧。
万仞云峰八石泉，李君仙后更谁仙。我来驻马人何问，老柏无多不种田。
剑阁缘云拂斗魁，疾风生树过龙媒。前程憩罢知无益，但是驽蹄亦到来。
零雨沾山百草香，树梢高顶尽斜阳。横流巨石皆堪住，何事无僧有石房。
虎蹲峰状屈名牛，落日连村好望秋。不为时危耕不得，一黎风雨便归休。
邵平瓜地接吾庐，谷雨乾时偶自锄。昨日春风欺不在，就床吹落读残书。
柳莫摇摇花莫开，此心因病亦成灰。人生只有家园乐，及取春农归去来。
人多知遇独难求，人负知音独爱酬。常恐此心无乐处，枉称年少在并州。
云卷庭虚月逗空，一方秋草尽鸣虫。是时兄弟正南北，黄叶满阶来去风。
十指宫商膝上秋，七条丝动雨修修。空堂半夜孤灯冷，弹著乡心欲白头。
我去君留十载中，未曾相见及花红。他时住得君应老，长短看花心不同。
出郊征骑逐飞埃，此别惟愁春未回。寒叶夕阳投宿意，芦关门向远河开。
黄叶分飞砧上下，白云零落马东西。人生万意此端坐，日暮水深流出溪。
河边霁色无人见，身带春风立岸头。浊水茫茫有何意，日斜还向古蒲州。
地湿莎青雨后天，桃花红近竹林边。行人本是农桑客，记得春深欲种田。
暂寄空门未是归，上方林榭独儒衣。吾师不语应相怪，频惹街尘入寺飞。
簟湿秋庭岳在烟，露光明滑竹苍然。何人意绪还相似，鹤宿松枝月半天。
白莲千朵照廊明，一片承平雅颂声。更报第三条烛尽，文昌风景画难成。
丹雘苍苍簇背山，路尘应满旧帘间。玄宗不是偏行乐，只为当时四海闲。
闲身行止属年华，马上怀中尽落花。狂遍曲江还醉卧，觉来人静日西斜。
帘外无尘胜物外，墙根有竹似山根。流泉不至客来久，坐见新池落旧痕。
青门无路入清朝，滥作将军最下僚。同舍尽归身独在，晚风开印叶萧萧。
曲水池边青草岸，春风林下落花杯。都门此日是寒食，人去看多身独来。
心觉清凉体似吹，满风轻撼叶垂垂。无端种在幽闲地，众鸟嫌寒凤未知。
十二三弦共五音，每声如截远人心。当时向秀闻邻笛，不是离家岁月深。
魏帝当时铜雀台，黄花深映棘丛开。人生富贵须回首，此地岂无歌舞来。
地接山林兼有石，天悬星月更无云。惊鸥上树满池水，瀺灂一声中夜闻。
春霖朝罢客西东，雨足泥声路未通。独爱千峰最高处，一峰初日白云中。
独坐东南见晓星，白云微透泬寥清。磷磷甃石堪僧坐，一叶梧桐落半庭。
从来行乐近来希，蘧瑗知言与我违。自是衰心不如旧，非关四十九年非。
嫖姚家宴敌吴王，子夜歌声满画堂。此日相逢眉翠尽，女真行李乞斋粮。
肃肃雍雍义有余，九天莺凤莫相疏。唯应静向山窗过，激发英雄夜读书。
竹映高墙似傍山，邹阳归后令威还。君看将相才多少，两首诗成七步间。
五色文胜百鸟王，相思兼绝寄芸香。由来不是池中物，鸡树归时即取将。
锦楼春望忆丹楹，更遇高情说早莺。江上境寒吟不得，湿风梅雨满船轻。
美人寒食事春风，折尽青青赏尽红。夜半无灯还有睡，秋千悬在月明中。
活色生香第一流，手中移得近青楼。谁知艳性终相负，乱向春风笑不休。
娇黄新嫩欲题诗，尽日含毫有所思。记得玉人初病起，道家妆束厌禳时。
春来还似去年时，手把花枝唱竹枝。狂瘦未曾餐有味，不缘中酒却缘诗。
一束龙吟细竹枝，青娥擎在手中吹。当时纵使双成在，不得如伊是小时。
失意蹉跎到旧游，见吹杨柳便遮羞。瞻相赵女休相拽，不及人前诈摆头。
同有诗情自合亲，不须歌调更含嚬。朝天御史非韩寿，莫窃香来带累人。
二年中散似稽康，此日无功换宠光。唯有一般酬圣主，胜于东晋是文章。
野园无鼓又无旗，鞍马传杯用柳枝。娇养翠娥无怕惧，插人头上任风吹。
郊亭宴罢欲回车，满郭传呼调角初。尚拥笙歌归未得，笑娥扶著醉尚书。
清瘦形容八十余，匏悬篱落似村居。劝师莫羡人间有，幸是元无免破除。
不悟时机滞有余，近来为事更乖疏。朱轮皂盖蹉跎尽，犹爱明窗好读书。
十里城中一院僧，各持巾钵事南能。还应笑我功名客，未解嫌官学大乘。
两地旌旗拥一身，半缘伤旧半荣新。州人若忆将军面，写取雕堂报国真。
十年抛掷故园花，最忆红桃竹外斜。此日郊亭心乍喜，败榆芳草似还家。
远舸冲开一路萍，岸傍偷上小茅亭。游人莫觅杯盘分，此地才应聚德星。
到处吟兼上马吟，总无愁恨自伤心。无端梦得钧天乐，尽觉宫商不是音。
含桃庄主后园深，繁实初成静扫阴。若使明年花可待，应须恼破事花心。
偶作闲身上古城，路人遥望不相惊。无端将吏逡巡至，又作都头一队行。
好客连宵在醉乡，蜡烟红暖胜春光。谁人肯信山僧语，寒雨唯煎治气汤。
一日迢迢每一餐，我心难伏我无难。南檐十月绳床暖，背卷真经向日看。
笠戴圆阴楚地棕，磬敲清乡蜀山铜。秋来说偈寅朝殿，爽爽杨枝满手风。
淮王西舍固非夫，柳恽偏州未是都。直到春秋诸列国，拥旄才子也应无。
夷门一镇五经秋，未得朝天不免愁。因上此楼望京国，便名楼作望京楼。
孤峰不与众山俦，直入青云势未休。曾得乾坤融结意，擎天一柱在南州。
翱翔曾在玉京天，堕落江南路几千。从事不须轻县宰，满身犹带御炉烟。
绣衣奔命去情多，南国佳人敛翠娥。曾向教坊听国乐，为君重唱盛丛歌。
羊公留宴岘山亭，洛浦高歌五夜情。独向柏台为老吏，可怜林木响余声。
燕赵能歌有几人，为花回雪似含颦。声随御史西归去，谁伴文翁怨九春。
乌台上客紫髯公，共捧天书静境中。桃朵不辞歌白苎，耶溪暮雨起樵风。
旧苑新晴草似苔，人还香在踏青回。今朝此地成惆怅，已后逢春更莫来。
折柳歌中得翠条，远移金殿种青霄。上阳宫女含声送，不忿先归舞细腰。
何郎载酒别贤侯，更吐歌珠宴庾楼。莫道江南不同醉，即陪舟楫上京游。
怪得清风送异香，娉婷仙子曳霓裳。惟应错认偷桃客，曼倩曾为汉侍郎。
莲府才为绿水宾，忽乘骢马入咸秦。为君唱作西河调，日暮偏伤去住人。
一竹横檐挂净巾，灶无烟火地无尘。剃头未必知心法，要且闲于名利人。
渭水秦川拂眼明，希仁何事寡诗情。只应学得虞姬婿，书字才能记姓名。
薄烟如梦雨如尘，霜景晴来却胜春。好住池西红叶树，何年今日伴何人。
银河漾漾月晖晖，楼碍星边织女机。横玉叫云天似水，满空霜逐一声飞。
晓红初拆露香新，独立空山冷笑人。春意自知无主惜，恣风吹逐马蹄尘。
病香无力被风欺，多在青苔少在枝。马上行人莫回首，断君肠是欲残时。
数点疏星紫锦斑，仙家新样剪三山。宜与谢公松下戴，净簪云发翠微间。
如闻长啸春风里，荆棘丛边访旧踪。地接苏门山近远，荒台突兀抵高峰。
小池谁见凿时初，走水南来十里余。楼上日斜吹暮角，院中人出锁游鱼。
维摩青石讲初休，缘访亲宗到普州。我有军持凭弟子，岳阳溪里汲寒流。
蟋蟀渐多秋不浅，蟾蜍已没夜应深。三更两鬓几枝雪，一念双峰四祖心。
新蝉忽发最高枝，不觉立听无限时。正遇友人来告别，一心分作两般悲。
诗成一夜月中题，便卧松风到曙鸡。带月时闻山鸟语，郡城知近武陵溪。
出家初隶何方寺，上国西明御水东。却见旧房阶下树，别来二十一春风。
月中时叫叶纷纷，不异洞庭霜夜闻。翎羽如今从放长，犹能飞起向孤云。
高亭林表迥嵯峨，独坐秋宵不寝多。玉兔玉人歌里出，白云难似莫相和。
不知今夕是何夕，催促阳台近镜台。谁道芙蓉水中种，青铜镜里一枝开。
他寝此时吾不寝，近秋三五日逢晴。相思唯有霜台月，望尽孤光见却生。
新起此堂开北窗，当窗山隔一重江。白茅草苫重重密，爱此秋天夜雨淙。
溪里晚从池岸出，石泉秋急夜深闻。木兰船共山人上，月映渡头零落云。
背如刀截机头锦，面似升量涧底泉。铜雀台南秋日后，照来照去已三年。
黍穗豆苗侵古道，晴原午后早秋时。故人相忆僧来说，杨柳无风蝉满枝。
遍参尊宿游方久，名岳奇峰问此公。五月半间看瀑布，青城山里白云中。
常言吃药全胜饭，华岳松边采茯神。不遣髭须一茎白，拟为白日上升人。
逸人期宿石床中，遣我开扉对晚空。不知何处啸秋月，闲著松门一夜风。
环炉促席复持杯，松院双扉向月开。座上同声半先达，名山独入此心来。
拣得林中最细枝，结根石上长身迟。莫嫌滴沥红斑少，恰似湘妃泪尽时。
野寺入时春雪后，崎岖得到此房前。老僧不出迎朝客，已住上方三十年。
水岸寒楼带月跻，夏林初见岳阳溪。一点新萤报秋信，不知何处是菩提。
碣石山人一轴诗，终南山北数人知。拟看青龙寺里月，待无一点夜云时。
营当万胜冈头下，誓立千年不朽功。天子手擎新钺斧，谏官请赠李文通。
新岁抱琴何处去，洛阳三十六峰西。生来未识山人面，不得一听乌夜啼。
老子堂前花万树，先生曾见几回春。夜煎白石平明吃，不拟教人哭此身。
床头枕是溪中石，井底泉通竹下池。宿客未眠过夜半，独闻山雨到来时。
归蜀拟从巫峡过，何时得入旧房禅。寺中来后谁身化，起塔栽松向野田。
城角新居邻静寺，时从新阁上经楼。南山泉入宫中去，先向诗人门外流。
朱丝弦底燕泉急，燕将云孙白日弹。嬴氏归山陵已掘，声声犹带发冲冠。
沙埋古篆折碑文，六国兴亡事系君。今日凄凉无处说，乱山秋尽有寒云。
星点花冠道士衣，紫阳宫女化身飞。能传上界春消息，若到蓬山莫放归。
虽有柴门常不关，片云孤木伴身闲。犹嫌住久人知处，见拟移家更上山。
兰无香气鹤无声，哭尽秋天月不明。自从东野先生死，侧近云山得散行。
京索先生三尺坟，秋风漠漠吐寒云。从来有恨君多哭，今日何人更哭君。
促织声尖尖似针，更深刺著旅人心。独言独语月明里，惊觉眠童与宿禽。
条峰五老势相连，此鹿来从若个边。别有野麋人不见，一生长饮白云泉。
篱外清阴接药栏，晓风交戛碧琅玕。子猷没后知音少，粉节霜筠漫岁寒。
井存上蔡南门外，置此井时来相秦。断绠数寻垂古甃，取将寒水是何人。
习家池沼草萋萋，岚树光中信马蹄。汉主庙前湘水碧，一声风角夕阳低。
长川几处树青青，孤驿危楼对翠屏。一自上皇惆怅后，至今来往马蹄腥。
平明走马上村桥，花落梅溪雪未消。日短天寒愁送客，楚山无限路迢迢。
宣曲长杨瑞气凝，上林狐兔待秋鹰。谁将词赋陪雕辇，寂寞相如卧茂林。
昔年戎虏犯榆关，一败龙城匹马还。侯印不闻封李广，他人丘垄似天山。
江海相逢客恨多，秋风叶下洞庭波。酒酣夜别淮阴市，月照高楼一曲歌。
一抛兰棹逐燕鸿，曾向江湖识谢公。每到朱门还怅望，故山多在画屏中。
山鬼扬威正气愁，便辞珍簟袭狐裘。西窗一夕悲人事，团扇无情不待秋。
尽日松堂看画图，绮疏岑寂似清都。若教烟水无鸥鸟，张翰何由到五湖。
古坟零落野花春，闻说中郎有后身。今日爱才非昔日，莫抛心力作词人。
蓼穗菱丛思蟪蛄，水萤江鸟满烟蒲。愁红一片风前落，池上秋波似五湖。
自有林亭不得闲，陌尘宫树是非间。终南长在茅檐外，别向人间看华山。
一随菱棹谒王侯，深愧移文负钓舟。今日太湖风色好，却将诗句乞鱼钩。
芍药蔷薇语早梅，不知谁是艳阳才。今朝领得春风意，不复饶君雪里开。
咸阳桥上雨如悬，万点空濛隔钓船。还似洞庭春水色，晓云将入岳阳天。
天宝年中事玉皇，曾将新曲教宁王。钿蝉金雁今零落，一曲伊州泪万行。
路傍佳树碧云愁，曾侍金舆幸驿楼。草木荣枯似人事，绿阴寂寞汉陵秋。
剑逐惊波玉委尘，谢安门下更何人。西州城外花千树，尽是羊昙醉后春。
卓氏垆前金线柳，隋家堤畔锦帆风。贪为两地分霖雨，不见池莲照水红。
高低深浅一阑红，把火殷勤绕露丛。希逸近来成懒病，不能容易向春风。
水流花落叹浮生，又伴游人宿杜城。还似昔年残梦里，透帘斜月独闻莺。
溪水无情似有情，入山三日得同行。岭头便是分头处，惜别潺湲一夜声。
槿篱芳援近樵家，垄麦青青一径斜。寂寞游人寒食后，夜来风雨送梨花。
昔年曾伴玉真游，每到仙宫即是秋。曼倩不归花落尽，满丛烟露月当楼。
商於甪里便成功，一寸沉机万古同。但得戚姬甘定分，不应真有紫芝翁。
丹溪药尽变金骨，清洛月寒吹玉笙。他日隐居无访处，碧桃花发水纵横。
巩树先春雪满枝，上阳宫柳啭黄鹂。桓谭未便忘西笑，岂为长安有凤池。
彩翰殊翁金缭绕，一千二百逃飞鸟。尾薪桥下未为痴，暮雨朝云世间少。
绿塘摇滟接星津，轧轧兰桡入白蘋。应为洛神波上袜，至今莲蕊有香尘。
王气销来水淼茫，岂能才与命相妨。虚开直渎三千里，青盖何曾到洛阳。
慢笑开元有幸臣，直教天子到蒙尘。今来看画犹如此，何况亲逢绝世人。
池塘经雨更苍苍，万点荷珠晓气凉。朱瑀空偷御沟水，锦鳞红尾属严光。
开济由来变盛衰，五车才得号镃基。留侯功业何容易，一卷兵书作帝师。
翠染冰轻透露光，堕云孙寿有余香。只因七夕回天浪，添作湘妃泪两行。
风带巢熊拗树声，老僧相引入云行。半坡新路畬才了，一谷寒烟烧不成。
三十六鳞充使时，数番犹得裹相思。待将袍袄重抄了，尽写襄阳播掿词。
矗竹为篱松作门，石楠阴底藉芳荪。方袍近日少平叔，注得逍遥无处论。
大白东西飞正狂，新刍石冻杂梅香。诗中反语常回避，尤怯花前唤索郎。
洞里仙春日更长，翠丛风翦紫霞芳。若为萧史通家客，情愿扛壶入醉乡。
独上黄坛几度盟，印开龙渥喜丹成。岂同叔夜终无分，空向人间著养生。
虎到前头心不惊，残阳择虱懒逢迎。东林水石未胜此，要假远公方有名。
屏开屈膝见吴娃，蛮蜡同心四照花。姹女不愁难管领，斩新铅里得黄牙。
少赋令才犹强作，众医多识不能呼。九茎仙草真难得，五叶灵根许惠无。
却忆书斋值晚晴，挽枝闲啸激蝉清。影沈巴峡夜岩色，踪绝石塘寒濑声。
应念愁中恨索居，鹂歌声里且踟蹰。若逢金马门前客，为说虞卿久著书。
偶出云泉谒礼闱，篇章曾沐汉皇知。无谋静国东归去，羞过商山四老祠。
只爱糟床滴滴声，长愁声绝又醒醒。人间荣辱不常定，唯有南山依旧青。
前年帝里探春时，寺寺名花我尽知。今日长安已灰烬，忍能南国对芳枝。
南山披时寒夜中，一角不动毗岚风。何人见此生惭愧，断续犹应护得龙。
顷年曾住此中来，今日重游事可哀。忆得几家欢宴处，家家家业尽成灰。
到处逢人求至药，几回染了又成丝。素丝易染髭难染，墨翟当年合泣髭。
清秋新霁与君同，江上高楼倚碧空。酒尽露零宾客散，更更更漏月明中。
红妆女儿灯下羞，画眉夫婿陇西头。自怨愁容长照镜，悔教征戍觅封侯。
朝过春关辞北阙，暮参戎幕向南巴。却将仙桂东归去，江月相随直到家。
魏驮山前一朵花，岭西更有几千家。石斑鱼鲊香冲鼻，浅水沙田饭绕牙。
未识东西南北路，青春白日坐销难。如何一别故园后，五度花开五处看。
忽从一宦远流离，无罪无人子细知。到得长江闻杜宇，想君魂魄也相随。
永拟东归把钓丝，将行忽起半心疑。青云道是不平地，还有平人上得时。
终南山是枕前云，禁鼓无因晓夜闻。朝客秋来不朝日，曲江西岸去寻君。
望月疑无得桂缘，春天又待到秋天。杏花开与槐花落，愁去愁来过几年。
浮世总应相送老，共君偏更远行多。此回不似前回别，听尽离歌逐棹歌。
君家尽是我家山，严子前台枕古湾。却把钓竿终不可，几时入海得鱼还。
若到当时上升处，长生何事后无人。前峰自去种松子，坐见年来取茯神。
闻君一曲古梁州，惊起黄云塞上愁。秦女树前花正发，北风吹落满城秋。
一旦天书下紫微，三年旌旆陇云飞。塞门无事春空到，边草青青战马肥。
饮蝉惊雨落高槐，山蚁移将入石阶。若使秦楼美人见，还应一为拔金钗。
蒨蒨红裙好女儿，相偎相倚看人时。使君马上应含笑，横把金鞭为咏诗。
南国天台山水奇，石桥危险古来知。龙潭直下一百丈，谁见生公独坐时。
小田微雨稻苗香，田畔清溪潏潏凉。自忆东吴榜舟日，蓼花沟水半篙强。
恋别山灯忆水灯，山光水焰百千层。谢公留赏山公唤，知入笙歌阿那朋。
山头兰若石楠春，山下清明烟火新。此日何穷礼禅客，归心谁是恋禅人。
新秋牛女会佳期，红粉筵开玉馔时。好与檀郎寄花朵，莫教清晓羡蛛丝。
三十骅骝一哄尘，来时不锁杏园春。东风柳絮轻如雪，应有偷游曲水人。
桐阴覆井月斜明，百尺寒泉古甃清。越女携瓶下金索，晓天初放辘轳声。
一杯正发吟哦兴，两盏还生去住愁。何似全家上船去，酒旗多处即淹留。
尝闻画鼓动欢情，及送离人恨鼓声。两杖一挥行缆解，暮天空使别魂惊。
十二街中何限草，燕蓊尽欲占残春。黄花扑地无穷极，愁杀江南去住人。
野茶无限春风叶，溪水千重返照波。只去长桥三十里，谁人一解枉帆过。
笋石清琤入紫烟，陆云题处是前年。苔侵雨打依稀在，惆怅凉风树树蝉。
石上苔芜水上烟，潺湲声在观门前。千岩万壑分流去，更引飞花入洞天。
津市停桡送别难，荧荧蜡炬照更阑。东风万叠吹江月，谁伴袁褒宿夜滩。
秋月斜明虚白堂，寒蛩唧唧树苍苍。江风彻晓不得睡，二十五声秋点长。
七条弦上五音寒，此艺知音自古难。唯有河南房次律，始终怜得董庭兰。
偶逐星车犯虏尘，故乡常恐到无因。五原西去阳关废，日漫平沙不见人。
庐江城外柳堪攀，万里行人尚未还。借问景阳台下客，谢家谁更卧东山。
雁池衰草露沾衣，河水东流万事微。寂寞青陵台上月，秋风满树鹊南飞。
钟鼓旌旗引六飞，玉皇初著画龙衣。泰坛烟尽星河晓，万国心随彩仗归。
柳色参差掩画楼，晓莺啼送满宫愁。年年花落无人见，空逐春泉出御沟。
故人北游久不回，塞雁南渡声何哀。相思闻雁更惆怅，却向单于台下来。
瑶琴夜久弦秋清，楚客一奏湘烟生。曲中声尽意不尽，月照竹轩红叶明。
谢安春渚饯袁宏，千里仁风一扇清。歌黛惨时方酩酊，不知公子重飞觥。
半额微黄金缕衣，玉搔头袅凤双飞。从教水溅罗裙湿，还道朝来行雨归。
嫦娥窃药出人间，藏在蟾宫不放还。后羿遍寻无觅处，谁知天上却容奸。
古今何事不思量，尽信邹生感彼苍。但想燕山吹暖律，炎天岂不解飞霜。
湛湛腾空下碧霄，地卑湿处更偏饶。菅茅丰草皆沾润，不道良田有旱苗。
楚甸尝闻旱魃侵，从龙应合解为霖。荒淫却入阳台梦，惑乱怀襄父子心。
八尺台盘照面新，千金一掷斗精神。合是赌时须赌取，不妨回首乞闲人。
醉眼从伊百度斜，是他家属是他家。低声向道人知也，隔坐刚抛豆蔻花。
九衢尘里一书生，多达逢时拥旆旌。醉里眼开金使字，紫旂风动耀天明。
心坚胆壮箭头亲，十载沙场受苦辛。力尽路傍行不得，广张红旆是何人。
帝舜南巡去不还，二妃幽怨水云间。当时珠泪垂多少，直到如今竹尚斑。
曾驱万马上天山，风去云回顷刻间。今日海门南面事，莫教还似凤林关。
人世悲欢不可知，夫君初破黑山归。如今又献征南策，早晚催缝带号衣。
玉颜虽掩马嵬尘，冤气和烟锁渭津。蝉鬓不随銮驾去，至今空感往来人。
关山万里恨难销，铁马金鞭出塞遥。为问昔时青海畔，几人归到凤林桥。
万水千山音信希，空劳魂梦到京畿。漫天岭上频回首，不见虞封泪满衣。
席箕风起雁声秋，陇水边沙满目愁。三会五更欲吹尽，不知凡白几人头。
长川终日碧潺湲，知道天河与地连。凭寄两行朝阙泪，愿随流入御沟泉。
蜀山苍翠陇云愁，銮驾西巡陷几州。唯有萦回深涧水，潺湲不改旧时流。
画舸轻桡柳色新，摩诃池上醉青春。不辞不为青春醉，只恐莺花也怪人。
花枝如火酒如饧，正好狂歌醉复醒。对酒看花何处好，延和阁下碧筠亭。
豺狼坑尽却朝天，战马休嘶瘴岭烟。归路嶮巇今坦荡，一条千里直如弦。
海棠初发去春枝，首唱曾题七字诗。今日能来花下饮，不辞频把使头旗。
不将真性染埃尘，为有烟霞伴此身。带日长江好归信，博罗山下碧桃春。
一曲狂歌酒百分，蛾眉画出月争新。将军醉罢无余事，乱把花枝折赠人。
六出飞花入户时，坐看青竹变琼枝。如今好上高楼望，盖尽人间恶路岐。
落花流水认天台，半醉闲吟独自来。惆怅仙翁何处去，满庭红杏碧桃开。
亚夫重过柳营门，路指岷峨隔暮云。红额少年遮道拜，殷勤认得旧将军。
青山长在境长新，寂寞持竿一水滨。及得王师身已老，不知辛苦为何人。
草色青青柳色浓，玉壶倾酒满金钟。笙歌嘹亮随风去，知尽关山第几重。
棣萼分张信使希，几多乡泪湿征衣。笳声未断肠先断，万里胡天鸟不飞。
持竿闲坐思沉吟，钓得江鳞出碧浔。回首看花花欲尽，可怜寥落送春心。
万里驱兵过海门，此生今日报君恩。回期直待烽烟静，不遣征衣有泪痕。
画舸摇烟水满塘，柳丝轻软小桃香。却缘龙节为萦绊，好是狂时不得狂。
炼汞烧铅四十年，至今犹在药炉前。不知子晋缘何事，只学吹箫便得仙。
月晓已开花市合，江平偏见竹簰多。好教载取芳菲树，剩照岷天瑟瑟波。
一章何罪死何名，投水惟君与屈平。从此蜀江烟月夜，杜鹃应作两般声。
紫宸朝罢缀鸳鸾，丹凤楼前驻马看。惟有终南山色在，晴明依旧满长安。
江头从此管弦稀，散尽游人独未归。落日已将春色去，残花应逐夜风飞。
又将书剑出孤舟，尽日停桡结远愁。莫道江波话离别，江波一去不回流。
病来难处早秋天，一径无人树有蝉。归计未成书半卷，中宵多梦昼多眠。
鹤爱孤松云爱山，宦情微禄免相关。栽成五柳吟归去，漉酒巾边伴菊闲。
杀尽降兵热血流，一心犹自逞戈矛。功成若解求身退，岂得将军死杜邮。
鼓声连日烛连宵，贪向春风舞细腰。争奈君王正沈醉，秦兵江上促征桡。
仙梦香魂不久留，满川云雨满宫愁。直须待得荆王死，始向瑶台一处游。
踡跼盐车万里蹄，忽逢良鉴始能嘶。不缘伯乐称奇骨，几与驽骀价一齐。
薄世临流洗耳尘，便归云洞任天真。一瓢风入犹嫌闹，何况人间万种人。
家国兴亡身独存，玉容还受楚王恩。衔冤只合甘先死，何待花间不肯言。
立国从来为战功，一朝何事却谈空。台城兵匝无人敌，闲卧高僧满梵宫。
陆困泥蟠未适从，岂妨耕稼隐高踪。若非先主垂三顾，谁识茅庐一卧龙。
一叫长城万仞摧，杞梁遗骨逐妻回。南邻北里皆孀妇，谁解坚心继此来。
晋鄙兵回为重难，秦师收旆亦西还。今来不是无朱亥，谁降轩车问抱关。
隋皇意欲泛龙舟，千里昆仑水别流。还待春风锦帆暖，柳阴相送到迷楼。
礼士招贤万古名，高台依旧对燕城。如今寂寞无人上，春去秋来草自生。
刃血攻聊已越年，竟凭儒术罢戈鋋。田单漫逞烧牛计，一箭终输鲁仲连。
花貌年年溺水滨，俗传河伯娶生人。自从明宰投巫后，直至如今鬼不神。
百里能将济猛宽，飞蝗不到邑人安。至今闾里逢灾沴，犹祝当时卓长官。
题桥贵欲露先诚，此日人皆笑率情。应讶临邛沽酒客，逢时还作汉公卿。
猎猎朱旗映彩霞，纷纷白刃入陈家。看看打破东平苑，犹舞庭前玉树花。
风引征帆管吹高，晋君张宴俟雄豪。舟人笑指千余客，谁是烟霄六翮毛。
橐籥冰霜万古闻，拍灰松地见余坟。应缘神剑飞扬久，水水山山尽是云。
晋臣荣盛更谁过，常向阶前舞翠娥。香散艳消如一梦，但留风月伴烟萝。
为嫌朝野尽陶陶，不觉官高怨亦高。憔悴莫酬渔父笑，浪交千载咏离骚。
匕首空磨事不成，误留龙袂待琴声。斯须却作秦中鬼，青史徒标烈士名。
一钓凄凉在杳冥，故人飞诏入山扃。终将宠辱轻轩冕，高卧五云为客星。
秦季贤愚混不分，只应漂母识王孙。归荣便累千金赠，为报当时一饭恩。
玉貌何曾为浣沙，只图勾践献夫差。苏台日夜唯歌舞，不觉干戈犯翠华。
不忧家国任奸臣，骨肉翻为蓦路人。巫蛊事行冤莫雪，九层徒筑见无因。
国乱时危道不行，忠贤谏死胜谋生。一沉冤骨千年后，垄水虽平恨未平。
莫言白雪少人听，高调都难称俗情。不是楚词询宋玉，巴歌犹掩绕梁声。
汉臣曾此作缧囚，茹血衣毛十九秋。鹤发半垂龙节在，不闻青史说封侯。
三闾溺处杀怀王，感得荆人尽缟裳。招屈亭边两重恨，远天秋色暮苍苍。
不肯迂回入醉乡，乍吞忠梗没沧浪。至今祠畔猿啼月，了了犹疑恨楚王。
铜雀台成玉座空，短歌长袖尽悲风。不知仙驾归何处，徒遣颦眉望汉宫。
九处烟霞九处昏，一回延首一销魂。因凭直节流红泪，图得千秋见血痕。
水泉花木好高眠，嵩少纵横满目前。惆怅人间不平事，今朝身在海南边。
风沙刮地塞云愁，平旦交锋晚未休。白骨又沾新战血，青天犹列旧旄头。
三尺晶荧射斗牛，岂随凡手报冤雠。延平一旦为龙处，看取风云布九州。
不修仁德合文明，天道如何拟力争。隔岸故乡归不得，十年空负拔山名。
兵散弓残挫虎威，单枪匹马突重围。英雄去尽羞容在，看却江东不得归。
大抵花颜最怕秋，南家歌歇北家愁。从来几许如君貌，不肯如君坠玉楼。
夹浪分堤万树余，为迎龙舸到江都。君看靖节高眠处，只向衡门种五株。
亚夫营畔柳濛濛，隋主堤边四路通。攀折赠君还有意，翠眉轻嫩怕春风。
光武重兴四海宁，汉臣无不受浮荣。严陵何事轻轩冕，独向桐江钓月明。
罢听泉声看鹿群，丈夫才策合匡君。早携书剑离岩谷，莫待蒲轮辗白云。
椒宫荒宴竟无疑，倏忽山河尽入隋。留得后庭亡国曲，至今犹与酒家吹。
玉辇曾经陷楚营，汉皇心怯拟休兵。当时不得将军力，日月须分一半明。
漾舟雪浪映花颜，徐福携将竟不还。同作危时避秦客，此行何似武陵滩。
汉家天子镇寰瀛，塞北羌胡未罢兵。猛将谋臣徒自贵，蛾眉一笑塞尘清。
已立平吴霸越功，片帆高扬五湖风。不知战国官荣者，谁似陶朱得始终。
西秦北赵各称高，池上张筵列我曹。何事君王亲击缶，相如有剑可吹毛。
脱祸东奔壮气摧，马如飞电毂如雷。当时若不听弹铗，那得关门半夜开。
诗人道僻命多奇，更值干戈乱起时。莫作江宁王少府，一生吟苦竟谁知。
殿角钟残立宿鸦，朝元归驾望无涯。香泉空浸宫前草，未到春时争发花。
标奇耸峻壮长安，影入千门万户寒。徒自倚天生气色，尘中谁为举头看。
蒿棘空存百尺基，酒酣曾唱大风词。莫言马上得天下，自古英雄尽解诗。
醉下高楼醒复登，任从浮薄笑才能。青龙寺里三门上，立为南山不为僧。
接影横空背雪飞，声声寒出玉关迟。上阳宫里三千梦，月冷风清闻过时。
玉堂帘外独迟迟，明月初沉勘契时。闲听景阳钟尽后，两莺飞上万年枝。
不那此身偏爱月，等闲看月即更深。仙翁每被嫦娥使，一度逢圆一度吟。
翩翩双燕画堂开，送古迎今几万回。长向春秋社前后，为谁归去为谁来。
巧制新章拍拍新，金罍巡举助精神。时时欲得横波眄，又怕回筹错指人。
万树香飘水麝风，蜡熏花雪尽成红。夜深欢态状不得，醉客图开明月中。
松陵清净雪消初，见底新安恐未如。稳凭船舷无一事，分明数得鲙残鱼。
一庙争祠两让君，几千年后转清芬。当时尽解称高义，谁敢教他莽卓闻。
木兰院里双栖鹤，长被金钲聒不眠。今夜宿来还似尔，到明无计梦云泉。
浓似猩猩初染素，轻如燕燕欲凌空。可怜细丽难胜日，照得深红作浅红。
四弦才罢醉蛮奴，醽醁余香在翠炉。夜半醒来红蜡短，一枝寒泪作珊瑚。
青翰虚徐夏思清，愁烟漠漠荇花平。醉来欲把田田叶，尽裹当时醒酒鲭。
细雨阑珊眠鹭觉，钿波悠漾并鸳娇。适来会得荆王意，只为莲茎重细腰。
金篆方圆一寸余，可怜银艾未思渠。不知夫子将心印，印破人间万卷书。
玉颗珊珊下月轮，殿前拾得露华新。至今不会天中事，应是嫦娥掷与人。
二年疏放饱江潭，水物山容尽足耽。唯有故人怜未替，欲封干鲙寄终南。
豹皮茵下百余钱，刘堕闲沽尽醉眠。酒病校来无一事，鹤亡松老似经年。
门巷寥寥空紫苔，先生应渴解酲杯。醉中不得亲相倚，故遣青州从事来。
萧萧红叶掷苍苔，玄晏先生欠一杯。从此问君还酒债，颜延之送几钱来。
扑地枝回是翠钿，碧丝笼细不成烟。应如天竺难陀寺，一对狻猊相枕眠。
秦吴风俗昔难同，唯有才情事事通。刚恋水云归不得，前身应是太湖公。
皋桥依旧绿杨中，闾里犹生隐士风。唯我到来居上馆，不知何道胜梁鸿。
莫怪朝来泪满衣，坠毛犹傍水花飞。辽东旧事今千古，却向人间葬令威。
麝烟苒苒生银兔，蜡泪涟涟滴绣闺。舞袖莫欺先醉去，醒来还解验金泥。
瘿木樽前地胏图，为君偏辍俗功夫。灵真散尽光来此，莫恋安妃在后无。
飙御已应归杳眇，博山犹自对氛氲。不知入夜能来否，红蜡先教刻五分。
郁林步障昼遮明，一炷浓香养病酲。何事晚来还欲饮，隔墙闻卖蛤蜊声。
镂羽雕毛迥出群，温黁飘出麝脐熏。夜来曾吐红茵畔，犹似溪边睡不闻。
野客萧然访我家，霜威白菊两三花。子山病起无余事，只望蒲台酒一车。
未游沧海早知名，有骨还从肉上生。莫道无心畏雷电，海龙王处也横行。
阴阳为炭地为炉，铸出金钱不用模。莫向人间逞颜色，不知还解济贫无。
千叶莲花旧有香，半山金刹照方塘。殿前日暮高风起，松子声声打石床。
丞相南征定有无，幕中谁是骋良图。遥知贼胆纵横破，绕帐生犀一万株。
江客柴门枕浪花，鸣机寒橹任呕哑。轻舟过去真堪画，惊起鸬鹚一阵斜。
可怜霜月暂相依，莫向衡阳趁逐飞。同是江南寒夜客，羽毛单薄稻粱微。
水寒孤棹触天文，直似乘槎去问津。纵使碧虚无限好，客星名字也愁人。
佳人芳树杂春蹊，花外烟濛月渐低。几度艳歌清欲转，流莺惊起不成栖。
柳下江餐待好风，暂时还得狎渔翁。一生无事烟波足，唯有沙边水勃公。
水平波淡绕回塘，鹤殉人沉万古伤。应是离魂双不得，至今沙上少鸳鸯。
故国城荒德未荒，年年椒奠湿中堂。迩来父子争天下，不信人间有让王。
苦吟清漏迢迢极，月过花西尚未眠。犹忆故山欹警枕，夜来呜咽似流泉。
秾华自古不得久，况是倚春春已空。更被夜来风雨恶，满阶狼藉没多红。
晓烟清露暗相和，浴雁浮鸥意绪多。却是陈王词赋错，枉将心事托微波。
轩阴冉冉移斜日，寒韵泠泠入晚风。烟格月姿曾不改，至今犹似在山中。
霜实常闻秋半夜，天台天竺堕云岑。如何两地无人种，却是湘漓是桂林。
鹊衔龟顾妙无余，不爱封侯爱石渠。应笑休文过万卷，至今谁道沈家书。
万古风烟满故都，清才搜括妙无余。可中寄与芸香客，便是江南地里书。
桐下空阶叠绿钱，貂裘初绽拥高眠。小炉低幌还遮掩，酒滴灰香似去年。
阶下饥禽啄嫩苔，野人方倒病中杯。寒蔬卖却还沽吃，可有金貂换得来。
可怜烟刺是青螺，如到双林误礼多。更忆早秋登北固，海门苍翠出晴波。
南北风流旧不同，伧吴今日若相通。病来犹伴金杯满，欲得人呼小褚公。
遥知道侣谈玄次，又是文交丽事时。虽是寒轻云重日，也留花簟待徐摛。
峰带楼台天外立，明河色近罘罳湿。松间石上定僧寒，半夜楢溪水声急。
紫茎芳艳照西风，只怕霜华掠断丛。争奈病夫难强饮，应须速自召车公。
横截春流架断虹，凭栏犹思五噫风。今来未必非梁孟，却是无人断伯通。
酆都香稻字重思，遥想飞魂去未饥。争奈野鸦无数健，黄昏来占旧栖枝。
莫唱艳歌凝翠黛，已通仙籍在金闺。他时若寄相思泪，红粉痕应伴紫泥。
柳疏桐下晚窗明，只有微风为折酲。唯欠白绡笼解散，洛生闲咏两三声。
稚子书传白菊开，西成相滞未容回。月明阶下窗纱薄，多少清香透入来。
醉韵飘飘不可亲，掉头吟侧华阳巾。如能跂脚南窗下，便是羲皇世上人。
移得龙泓潋滟寒，月轮初下白云端。无人尽日澄心坐，倒影新篁一两竿。
曾看南朝画国娃，古萝衣上碎明霞。而今莫共金钱斗，买却春风是此花。
冻醪初漉嫩如春，轻蚁漂漂杂蕊尘。得伴方平同一醉，明朝应作蔡经身。
闲吟料得三更尽，始把孤灯背竹窗。一夜西风高浪起，不教归梦过寒江。
九秋风露越窑开，夺得千峰翠色来。好向中宵盛沆瀣，共嵇中散斗遗杯。
雨映前山万絇丝，橹声冲破似鸣机。无端织得愁成段，堪作骚人酒病衣。
漏移寒箭丁丁急，月挂虚弓霭霭明。此夜离魂堪射断，更须江笛两三声。
满目山川似势棋，况当秋雁正斜飞。金门若召羊玄保，赌取江东太守归。
招灵阁上霓旌绝，柏梁台中珠翠稠。一身三十六宫夜，露滴玉盘青桂秋。
玉林风露寂寥清，仙妃对月闲吹笙。新篁冷涩曲未尽，细拂云枝栖凤惊。
蒲茸承露有佳色，茭叶束烟如效颦。盈盈一水不得渡，冷翠遗香愁向人。
月堕霜西竹井寒，辘轳丝冻下瓶难。幽人病久浑成渴，愁见龙书一鼎干。
故人溪上有渔舟，竿倚风蘋夜不收。欲寄一函聊问讯，洪乔宁作置书邮。
瘦胫高褰梵屟轻，野塘风劲锡环鸣。如何不向深山里，坐拥闲云过一生。
柳汀斜对野人窗，零落衰条傍晓江。正是霜风飘断处，寒鸥惊起一双双。
敬亭寒夜溪声里，同听先生讲太玄。上得云梯不回首，钓竿犹在五湖边。
波涛漱苦盘根浅，风雨飘多著叶迟。迥出孤烟残照里，鹭鹚相对立高枝。
万峰围绕一峰深，向此长修苦行心。自扫雪中归鹿迹，天明恐被猎人寻。
半波风雨半波晴，渔曲飘秋野调清。各样莲船逗村去，笠檐蓑袂有残声。
一夜寒声来梦里，平明著屐到声边。心期盛夏同过此，脱却荷衣石上眠。
澹然相对却成劳，月染风裁个个高。似说玉皇亲谪堕，至今犹著水霜袍。
片帆竿外揖清风，石立云孤万古中。不是狂奴为故态，仲华争得黑头公。
蓬颗何时与恨平，蜀江衣带蜀山轻。寻闻骑士枭黄祖，自是无人祭祢衡。
香径长洲尽棘丛，奢云艳雨只悲风。吴王事事须亡国，未必西施胜六宫。
蕙风杉露共泠泠，三峡寒泉漱玉清。君到南朝访遗事，柳家双锁旧知名。
白袷行人又远游，日斜空上映花楼。愁丝堕絮相逢著，绊惹春风卒未休。
江上悠悠人不问，十年云外醉中身。殷勤解却丁香结，纵放繁枝散诞春。
杜若溪边手自移，旋抽烟剑碧参差。何时织得孤帆去，悬向秋风访所思。
平吴专越祸胎深，岂是功成有去心。勾践不知嫌鸟喙，归来犹自铸良金。
青丝作筰桂为船，白兔捣药虾蟆丸。便浮天汉泊星渚，回首笑君承露盘。
渤澥声中涨小堤，官家知后海鸥知。蓬莱有路教人到，应亦年年税紫芝。
峨眉道士风骨峻，手把玉皇书一通。东游借得琴高鲤，骑入蓬莱清浅中。
孔融不要留残脍，庾悦无端吝子鹅。香稻熟来秋菜嫩，伴僧餐了听云和。
手关一室翠微里，日暮白云栖半间。白云朝出天际去，若比老僧犹未闲。
浓霜打叶落地声，南溪石泉细泠泠。洞宫寂寞人不去，坐见月生云母屏。
陵阳佳地昔年游，谢脁青山李白楼。唯有日斜溪上思，酒旗风影落春流。
霜骨云根惨淡愁，宿烟封著未全收。将归与说文通后，写得松江岸上秋。
小轮轻线妙无双，曾伴幽人酒一缸。洛客见诗如有问，辗烟冲雨过桐江。
靖节高风不可攀，此巾犹坠冻醪间。偏宜雪夜山中戴，认取时情与醉颜。
莲花峰下得佳名，云褐相兼上鹤翎。须是古坛秋霁后，静焚香炷礼寒星。
击霜寒玉乱丁丁，花底秋风拂坐生。王母闲看汉天子，满猗兰殿佩环声。
雪然飞下立苍苔，应伴江鸥拒我来。见欲扁舟摇荡去，倩君先作水云媒。
晚天寒雨上滩时，他已扬舲我尚迟。自是樯低帆幅少，溪风终不两般吹。
细桨轻船卖石归，酒痕狼藉遍苔衣。攻车战舰繁如织，不肯回头问是非。
荆卿雄骨化为尘，燕市应无共饮人。能脱鹔鹴来换酒，五湖赊与一年春。
棹倚东林欲问禅，远公飞锡未应还。蒙庄弟子相看笑，何事空门亦有关。
决决春泉出洞霞，石坛封寄野人家。草堂尽日留僧坐，自向前溪摘茗芽。
万仞峰排千剑束，孤舟夜系峰头宿。蛮溪雪坏蜀江倾，滟滪朝来大如屋。
江边日晚潮烟上，树里鸦鸦桔槔响。无因得似灌园翁，十亩春蔬一藜杖。
枕映疏容晚向欹，秋烟脉脉雨微微。逆风障燕寻常事，不学人前当妓衣。
红襟翠翰两参差，径拂烟华上细枝。春水渐生鱼易得，莫辞风雨坐多时。
初寒朗咏裴回立，欲谢玄关早晚开。昨日登楼望江色，鱼梁鸿雁几多来。
仙侣无何访蔡经，两烦韶濩出彤庭。人间若有登楼望，应怪文星近客星。
云孤鹤独且相亲，仿效从它折角巾。不用吴江叹留滞，风姿俱是玉清人。
何事桃源路忽迷，惟留云雨怨空闺。仙郎共许多情调，莫遣重歌浊水泥。
白编椰席镂冰明，应助杨青解宿酲。难继二贤金玉唱，可怜空作断猿声。
孤云独鸟本无依，江海重逢故旧稀。杨柳渐疏芦苇白，可怜斜日送君归。
翠羽红襟镂彩云，双飞常笑白鸥群。谁怜化作雕金质，从倩沉檀十里闻。
渥顶鲜毛品格驯，莎庭闲暇重难群。无端日暮东风起，飘散春空一片云。
休文虽即逃琼液，阿鹜还须掩玉闺。月落金鸡一声后，不知谁悔醉如泥。
菊花开晚过秋风，闻道芳香正满丛。争奈病夫难强饮，应须速自召车公。
乘兴闲来小谢家，便裁诗句乞榴花。邴原虽不无端醉，也爱临风从鹿车。
已知羽驾朝金阙，不用烧兰望玉京。应是易迁明月好，玉皇留看舞双成。
处处亭台只坏墙，军营人学内人妆。太平故事因君唱，马上曾听隔教坊。
不是流莺独占春，林间彩翠四时新。应知拟上屏风画，偏坐横枝亦向人。
宦路前衔闲不记，醉乡佳境兴方浓。一林高竹长遮日，四壁寒山更闰冬。
几多亲爱在人间，上彻霞梯会却还。须是蓬瀛长买得，一家同占作家山。
楚田人立带残晖，驿迥村幽客路微。两岸芦花正萧飒，渚烟深处白牛归。
索得身归未保闲，乱来道在辱来顽。留侯万户虽无分，病骨应消一片山。
鳌冠三山安海浪，龙盘九鼎镇皇都。莫夸十万兵威盛，消个忠良效顺无。
一自萧关起战尘，河湟隔断异乡春。汉儿尽作胡儿语，却向城头骂汉人。
灾曜偏临许国人，雨中衰菊病中身。清香一炷知师意，应为昭陵惜老臣。
维摩居士陶居士，尽说高情未足夸。檐外莲峰阶下菊，碧莲黄菊是吾家。
重阳阻雨独衔杯，移得山家菊未开。犹胜登高闲望断，孤烟残照马嘶回。
粉闱深锁唱同人，正是终南雪霁春。闲系长安千匹马，今朝似减六街尘。
有诗有酒有高歌，春色年年奈我何。试问羲和能驻否，不劳频借鲁阳戈。
峰北幽亭愿证因，他生此地却容身。上方僧在时应到，笑认前衔记写真。
去时憔悴青衿在，归路凄凉绛帐空。无限酬恩心未展，又将孤剑别从公。
已是人间寂寞花，解怜寂寞傍贫家。老来不得登高看，更甚残春惜岁华。
昔岁攀游景物同，药炉今在鹤归空。青山满眼泪堪碧，绛帐无人花自红。
昔岁登临未衰飒，不知何事爱伤情。今来揽镜翻堪喜，乱后霜须长几茎。
橘岸舟间罾网挂，茶坡日暖鹧鸪啼。女郎指点行人笑，知向花间路已迷。
景物诗人见即夸，岂怜高韵说红茶。牡丹枉用三春力，开得方知不是花。
笑尔穷通亦似人，高飞偶滞莫悲辛。却缘风雪频相阻，只向关中待得春。
独临官路易伤摧，从遣春风恣意开。禅客笑移山上看，流莺直到槛前来。
燕辞旅舍人空在，萤出疏篱菊正芳。堪恨昔年联句地，念经僧扫过重阳。
清香裛露对高斋，泛酒偏能浣旅怀。不似春风逞红艳，镜前空坠玉人钗。
惊鸾迸鹭尽归林，弱羽低垂分独沈。带病深山犹草檄，昭陵应识老臣心。
无宦无名拘逸兴，有歌有酒任他乡。看看万里休征戍，莫向新词寄断肠。
楚老相逢泪满衣，片名薄宦已知非。他乡不似人间路，应共东流更不归。
草堂琴画已判烧，犹托邻僧护燕巢。此去不缘名利去，若逢逋客莫相嘲。
客处偷闲未是闲，石楠虽好懒频攀。如何风叶西归路，吹断寒云见故山。
酿黍长添不尽杯，只忧花尽客空回。垂杨且为晴遮日，留遇重阳即放开。
丹霄能有几层梯，懒更扬鞭耸翠蜺。偶凭危栏且南望，不劳高掌欲相携。
人间上寿若能添，只向人间也不嫌。看著四邻花竞发，高楼从此莫垂帘。
阿母亲教学步虚，三元长遣下蓬壶。云韶韵俗停瑶瑟，鸾鹤飞低拂宝炉。
自怪扶持七十身，归来又见故乡春。今朝人日逢人喜，不料偷生作老人。
故国无心度海潮，老禅方丈倚中条。夜深雨绝松堂静，一点飞萤照寂寥。
泽北村贫烟火狞，稚田冬旱倩牛耕。老人惆怅逢人诉，开尽黄花麦未金。
年年镊鬓到花飘，依旧花繁鬓易凋。撩乱一场人更恨，春风谁道胜轻飙。
朝班尽说人宜紫，洞府应无鹤着绯。从此玉皇须破例，染霞裁赐地仙衣。
行人莫叹前朝树，已占河堤几百春。惆怅题诗柳中隐，柳衰犹在自无身。
花落更同悲木落，莺声相续即蝉声。荣枯了得无多事，只是闲人漫系情。
黄卷不关兼济业，青山自保老闲身。一行万里纤尘静，可要张仪更入秦。
转悲新岁重于山，不似轻鸥肯复还。朱绂纵教金印换，青云未胜白头闲。
几年汶上约同游，拟为莲峰别置楼。今日凤凰池畔客，五千仞雪不回头。
风涛曾阻化鳞来，谁料蓬瀛路却开。欲去迟迟还自笑，狂才应不是仙才。
引得车回莫认恩，却成寂寞与谁论。到头不是君王意，羞插垂杨更傍门。
醉日昔闻都下酒，何如今喜折新茶。不堪病渴仍多虑，好向灉湖便出家。
珍重逢秋莫弃捐，依依只仰故人怜。有时池上遮残日，承得霜林几个蝉。
昨日登班缀柏台，更惭起草属微才。锦窠不是寻常锦，兼向丘迟夺得来。
他乡处处堪悲事，残照依依惜别天。此去知名长命缕，殷勤为我唱花前。
冥得机心岂在僧，柏东闲步爱腾腾。免教世路人相忌，逢著村醪亦不憎。
岳前大队赴淮西，从此中原息鼓鼙。石阙莫教苔藓上，分明认取晋公题。
多惊本为好毛衣，只赖人怜始却归。众鸟自知颜色减，妒他偏向眼前飞。
高风只在五峰前，应是精灵降作贤。万里无云惟一鹤，乡中同看却升天。
诗家偏为此伤情，品韵由来莫与争。解笑亦应兼解语，只应慵语倩莺声。
乐退安贫知是分，成家报国亦何惭。到还僧院心期在，瑟瑟澄鲜百丈潭。
小域新衔贺圣朝，亦知蹇分巧难抛。粗才自合无岐路，不破工夫漫解嘲。
晴江暗涨岸吹沙，山畔船冲树杪斜。城郭半淹桥市闹，鹭鸶缭绕入人家。
金蕊霞英叠彩香，初疑少女出兰房。逡巡又是一年别，寄语集仙呼索郎。
人形上品传方志，我得真英自紫团。惭非叔子空持药，更请伯言审细看。
一曲梁州金石清，边风萧飒动江城。座中有老沙场客，横笛休吹塞上声。
少年随将讨河湟，头白时清返故乡。十万汉军零落尽，独吹边曲向残阳。
念尔无机自有情，迎寒辛苦弄梭声。椒房金屋何曾识，偏向贫家壁下鸣。
东越相逢几醉眠，满楼明月镜湖边。别离吟断西陵渡，杨柳秋风两岸蝉。
大道本来无所染，白云那得有心期。远公独刻莲花漏，犹向空山礼六时。
一宿经窗卧白波，万重归梦隔烟萝。若言不得南宗要，长在禅床事更多。
日暖鸳鸯拍浪春，蒹葭浦际聚青蘋。若论来往乡心切，须是烟波岛上人。
山川马上度边禽，一宿都门永夜吟。客路不归秋又晚，西风吹动洛阳砧。
剪雨裁烟一节秋，落梅杨柳曲中愁。尊前暂借殷勤看，明日曾闻向陇头。
首戴圆荷发不梳，叶舟为宅水为居。沙头聚看人如市，钓得澄江一丈鱼。
走月流烟叠树西，听来愁甚听猿啼。几时御水声边住，却梦潺湲宿此溪。
宫殿余基长草花，景阳宫树噪村鸦。云屯雉堞依然在，空绕渔樵四五家。
闲倚蒲团向日眠，不能归老岳云边。旧时僧侣无人在，惟有长松见少年。
琉璃堂里当时客，久绝吟声继后尘。百四十年庭树老，如今重得见诗人。
每到花时恨道穷，一生光景半成空。只应抱璞非良玉，岂得年年不至公。
山东令族玉无尘，裁剪烟花笔下春。不把瑶华借风月，洛阳才子更何人。
离别河边绾柳条，千山万水玉人遥。月明记得相寻处，城锁东风十五桥。
舒卷因风何所之，碧天孤影势迟迟。莫言长是无心物，还有随龙作雨时。
黑白谁能用入玄，千回生死体方圆。空门说得恒沙劫，应笑终年为一先。
巴客青冥过岭尘，雪崖交映一川春。晴朝采药寻源去，必恐云深见异人。
故里行人战后疏，青崖萍寄白云居。那堪又是伤春日，把得长安落第书。
高下寻花春景迟，汾阳台榭白云诗。看山怀古翻惆怅，未胜遥传不到时。
剪得机中如雪素，画为江上带丝禽。闲来相对茅堂下，引出烟波万里心。
竹岛残阳映翠微，雪翎禽过碧潭飞。人间未有关身事，每到渔家不欲归。
一夜江潭风雨后，九华晴望倚天秋。重来此地知何日，欲别殷勤更上楼。
晓夕采桑多苦辛，好花时节不闲身。若教解爱繁华事，冻杀黄金屋里人。
也无棱郭也无神，露洗还同铸出新。青帝若教花里用，牡丹应是得钱人。
山头烽火水边营，鬼哭人悲夜夜声。唯有碧天无一事，日还西下月还明。
新历才将半纸开，小庭犹聚爆竿灰。偏憎杨柳难钤辖，又惹东风意绪来。
袅丝翘足傍澄澜，消尽年光伫思间。若使见鱼无羡意，向人姿态更应闲。
雨恨花愁同此冤，啼时闻处正春繁。千声万血谁哀尔，争得如花笑不言。
寂寞空阶草乱生，簟凉风动若为情。不知独坐闲多少，看得蜘蛛结网成。
事关休戚已成空，万里相思一夜中。愁到晓鸡声绝后，又将憔悴见春风。
弄萍隈荇思夷犹，掉尾扬鬐逐慢流。应怕碧岩岩下水，浮藤如线月如钩。
色白还应及雪衣，嘴红毛绿语仍奇。年年锁在金笼里，何似陇山闲处飞。
东风渐急夕阳斜，一树夭桃数日花。为惜红芳今夜里，不知和月落谁家。
高卧洞庭三十春，芰荷香里独垂纶。莫嫌无事闲销日，有事始怜无事人。
秋水莲花三四枝，我来慷慨步迟迟。不决浮云斩邪佞，直成龙去欲何为。
枝枝倚槛照池冰，粉薄香残恨不胜。占得早芳何所利，与他霜雪助威棱。
绿槐阴里一声新，雾薄风轻力未匀。莫道闻时总惆怅，有愁人有不愁人。
紫艳红苞价不同，匝街罗列起香风。无言无语呈颜色，知落谁家池馆中。
为虏为王尽偶然，有何羞见汉江船。停分天下犹嫌少，可要行人赠纸钱。
走毂飞蹄过此傍，几人留意问沧浪。烟波莫笑趋名客，为爱朝宗日夜忙。
金钗坠地鬓堆云，自别朝阳帝岂闻。遣妾一身安社稷，不知何处用将军。
好把雄姿浑世尘，一场闲事莫因循。荆轲只为闲言语，不与燕丹了得人。
曾和秋雨驱愁入，却向春风领恨回。深谢灞陵堤畔柳，与人头上拂尘埃。
君父昏蒙死不回，谩将平地筑高台。九层黄土是何物，销得向前冤恨来。
校猎燕山经几春，雕弓白羽不离身。年来马上浑无力，望见飞鸿指似人。
病随支遁偶行行，正见榴花独满庭。瘦竹成林人不看，却应著得强青青。
一拜虬髭便受恩，宫门细柳五摇春。男儿自古多离别，懒对英雄泪满巾。
锦翅朱冠惊四邻，稻粱恩重职司晨。不知下土兵难戢，但报明时向国人。
北吹微微动旅情，不堪分手在平明。寒鸡不待东方曙，唤起征人蹋月行。
争帝图王势已倾，八千兵散楚歌声。乌江不是无船渡，耻向东吴再起兵。
魏武龙舆逐逝波，高台空按望陵歌。遏云声绝悲风起，翻向樽前泣翠娥。
石头城下浪崔嵬，风起声疑出地雷。何事苻坚太相小，欲投鞭策过江来。
子胥今日委东流，吴国明朝亦古丘。大笑夫差诸将相，更无人解守苏州。
寂寂函关锁未开，田文车马出秦来。朱门不养三千客，谁为鸡鸣得放回。
战国相持竟不休，武关才掩楚王忧。出门若取灵均语，岂作咸阳一死囚。
拔山力尽霸图隳，倚剑空歌不逝骓。明月满营天似水，那堪回首别虞姬。
义帝南迁路入郴，国亡身死乱山深。不知埋恨穷泉后，几度西陵片月沉。
东巡玉辇委泉台，徐福楼船尚未回。自是祖龙先下世，不关无路到蓬莱。
武安南伐勒秦兵，疏凿功将夏禹并。谁谓长渠千载后，水流犹入故宜城。
杜宇曾为蜀帝王，化禽飞去旧城荒。年年来叫桃花月，似向春风诉国亡。
三月襄阳绿草齐，王孙相引到檀溪。的卢何处埋龙骨，流水依前绕大堤。
玉貌元期汉帝招，谁知西嫁怨天骄。至今青冢愁云起，疑是佳人恨未销。
北入单于万里疆，五千兵败滞穷荒。英雄不伏蛮夷死，更筑高台望故乡。
汉家英杰出皇都，携手河梁话入胡。不是子卿全大节，也应低首拜单于。
汉祖西来秉白旄，子婴宗庙委波涛。谁怜君有翻身术，解向秦宫杀赵高。
明妃远嫁泣西风，玉箸双垂出汉宫。何事将军封万户，却令红粉为和戎。
豫让酬恩岁已深，高名不朽到如今。年年桥上行人过，谁有当时国士心。
陆机西没洛阳城，吴国春风草又青。惆怅月中千岁鹤，夜来犹为唳华亭。
五马南浮一化龙，谢安入相此山空。不知携妓重来日，几树莺啼谷口风。
举国贤良尽泪垂，扶苏屈死树边时。至今谷口泉呜咽，犹似秦人恨李斯。
坠叶萧萧九月天，驱兵独过马陵前。路傍古木虫书处，记得将军破敌年。
西戎不敢过天山，定远功成白马闲。半夜帐中停烛坐，唯思生入玉门关。
光武经营业未兴，王郎兵革正凭陵。须知后汉功臣力，不及滹沱一片冰。
博望沉埋不复旋，黄河依旧水茫然。沿流欲共牛郎语，只得灵槎送上天。
秦娥一别凤凰台，东入青冥更不回。空有玉箫千载后，遗声时到世间来。
蜀相西驱十万来，秋风原下久裴回。长星不为英雄住，半夜流光落九垓。
汉帝西征陷虏尘，一朝围解议和亲。当时已有吹毛剑，何事无人杀奉春。
千里长河一旦开，亡隋波浪九天来。锦帆未落干戈起，惆怅龙舟更不回。
迟迟春日满长空，亡国离宫蔓草中。宋玉不忧人事变，从游那赋大王风。
山岭千重拥蜀门，成都别是一乾坤。五丁不凿金牛路，秦惠何由得并吞。
太子衔冤去不回，临皋从筑望思台。至今汉武销魂处，犹有悲风木上来。
晓入邯郸十里春，东风吹下玉楼尘。青娥莫怪频含笑，记得当年失步人。
寂寂箕山春复秋，更无人到此溪头。弃瓢岩畔中宵月，千古空闻属许由。
越王兵败已山栖，岂望全生出会稽。何事夫差无远虑，更开罗网放鲸鲵。
共工争帝力穷秋，因此捐生触不周。遂使世间多感客，至今哀怨水东流。
悠悠虞坂路欹斜，迟日和风簇野花。未省孙阳身没后，几多骐骥困盐车。
楚国君臣草莽间，吴王戈甲未东还。包胥不动咸阳哭，争得秦兵出武关。
延平津路水溶溶，峭壁巍岑一万重。昨夜七星潭底见，分明神剑化为龙。
阿母瑶池宴穆王，九天仙乐送琼浆。漫矜八骏行如电，归到人间国已亡。
一柱高标险塞垣，南蛮不敢犯中原。功成自合分茅土，何事翻衔薏苡冤。
杨震幽魂下北邙，关西踪迹遂荒凉。四知美誉留人世，应与乾坤共久长。
古人未遇即衔杯，所贵愁肠得酒开。何事山公持玉节，等闲深入醉乡来。
五月驱兵入不毛，月明泸水瘴烟高。誓将雄略酬三顾，岂惮征蛮七纵劳。
文帝銮舆劳北征，条侯此地整严兵。辕门不峻将军令，今日争知细柳营。
叶公丘墓已尘埃，云矗崇墉亦半摧。借问往年龙见日，几多风雨送将来。
自古功成祸亦侵，武安冤向杜邮深。五湖烟月无穷水，何事迁延到陆沉。
一宿柯亭月满天，笛亡人没事空传。中郎在世无甄别，争得名垂尔许年。
长房回到葛陂中，人已登真竹化龙。莫道神仙难顿学，嵇生自是不遭逢。
嬴政鲸吞六合秋，削平天下虏诸侯。山东不是无公子，何事张良独报仇。
乘春来到陇山西，隗氏城荒碧草齐。好笑王元不量力，函关那受一丸泥。
蜀江一带向东倾，江上巍峨白帝城。自古山河归圣主，子阳虚共汉家争。
温峤南归辍棹晨，燃犀牛渚照通津。谁知万丈洪流下，更有朱衣跃马人。
长嗟墨翟少风流，急管繁弦似寇仇。若解闻韶知肉味，朝歌欲到肯回头。
一旦天真逐水流，虎争龙战为诸侯。子真独有烟霞趣，谷口耕锄到白头。
一溪春水彻云根，流出桃花片片新。若道长生是虚语，洞中争得有秦人。
白蛇初断路人通，汉祖龙泉血刃红。不是咸阳将瓦解，素灵那哭月明中。
日照荒城芳草新，相如曾此挫强秦。能令百二山河主，便作樽前击缶人。
晓日登临感晋臣，古碑零落岘山春。松间残露频频滴，酷似当时堕泪人。
汉祖东征屈未伸，荥阳失律纪生焚。当时天下方龙战，谁为将军作诔文。
祖舜宗尧自太平，秦皇何事苦苍生。不知祸起萧墙内，虚筑防胡万里城。
烈火西焚魏帝旗，周郎开国虎争时。交兵不假挥长剑，已挫英雄百万师。
古墓崔巍约路岐，歌传薤露到今时。也知不去朝黄屋，只为曾烹郦食其。
汉皇提剑灭咸秦，亡国诸侯尽是臣。唯有东陵守高节，青门甘作种瓜人。
吴王恃霸弃雄才，贪向姑苏醉醁醅。不觉钱塘江上月，一宵西送越兵来。
息亡身入楚王家，回首春风一面花。感旧不言长掩泪，只应翻恨有容华。
上蔡东门狡兔肥，李斯何事忘南归。功成不解谋身退，直待云阳血染衣。
王浚戈鋋发上流，武昌鸿业土崩秋。思量铁锁真儿戏，谁为吴王画此筹。
虎倦龙疲白刃秋，两分天下指鸿沟。项王不觉英雄挫，欲向彭门醉玉楼。
恃宠娇多得自由，骊山举火戏诸侯。只知一笑倾人国，不觉胡尘满玉楼。
侯景长驱十万人，可怜梁武坐蒙尘。生前不得空王力，徒向金田自舍身。
重冈复岭势崔巍，一卒当关万卒回。不是大夫多辨说，尉他争肯筑朝台。
襄王不用直臣筹，放逐南来泽国秋。自向波间葬鱼腹，楚人徒倚济川舟。
英杰那堪屈下僚，便栽门柳事萧条。凤凰不共鸡争食，莫怪先生懒折腰。
涿鹿茫茫白草秋，轩辕曾此破蚩尤。丹霞遥映祠前水，疑是成川血尚流。
五月扁舟过洞庭，鱼龙吹浪水云腥。轩辕黄帝今何在，回首巴山芦叶青。
夏禹崩来一万秋，水从嶓冢至今流。当时若诉胼胝苦，更使何人别九州。
大禹涂山御座开，诸侯玉帛走如雷。防风谩有专车骨，何事兹辰最后来。
莺啭商郊百草新，殷汤遗迹在荒榛。谁知继桀为天子，便是当初祝网人。
岩前版筑不求伸，方寸那希据要津。自是武丁安寝夜，一宵宫里梦贤人。
积粟成尘竟不开，谁知拒谏剖贤才。武王兵起无人敌，遂作商郊一聚灰。
孤竹夷齐耻战争，望尘遮道请休兵。首阳山倒为平地，应始无人说姓名。
秋风飒飒孟津头，立马沙边看水流。见说武王东渡日，戎衣曾此叱阳侯。
七雄戈戟乱如麻，四海无人得坐家。老氏却思天竺住，便将徐甲去流沙。
邓侯城垒汉江干，自谓深根百世安。不用三甥谋楚计，临危方觉噬脐难。
小白匡周入楚郊，楚王雄霸亦咆哮。不思管仲为谋主，争取言征缩酒茅。
亲在要君召不来，乱山重叠使空回。如何坚执尤人意，甘向岩前作死灰。
鲁公城阙已丘墟，荒草无由认玉除。因笑臧孙才智少，东门钟鼓祀鶢鶋。
行行西至一荒陂，因笑唐公不见机。莫惜骕骦输令尹，汉东宫阙早时归。
夹谷莺啼三月天，野花芳草整相鲜。来时不见侏儒死，空笑齐人失措年。
草长黄池千里余，归来宗庙已丘墟。出师不听忠臣谏，徒耻穷泉见子胥。
春草绵绵岱日低，山边立马看摩笄。黄莺也解追前事，来向夫人死处啼。
青春行役思悠悠，一曲汀蒲濮水流。正见涂中龟曳尾，令人特地感庄周。
野田极目草茫茫，吴楚交兵此路傍。谁料伍员入郢后，大开陵寝挞平王。
一上青山便化身，不知何代怨离人。古来节妇皆销朽，独尔不为泉下尘。
凿开山岭引湘波，上去昭回不较多。无限鹊临桥畔立，适来天道过天河。
一上高亭日正晡，青山重叠片云无。万年松树不知数，若个虬枝是大夫。
新建阿房壁未干，沛公兵已入长安。帝王苦竭生灵力，大业沙崩固不难。
年年游览不曾停，天下山川欲遍经。堪笑沙丘才过处，銮舆风过鲍鱼腥。
一朝阎乐统群凶，二世朝廷扫地空。唯有渭川流不尽，至今犹绕望夷宫。
此水虽非禹凿开，废丘山下重萦回。莫言只解东流去，曾使章邯自杀来。
数罪楚师应夺气，底须多论破深艰。仓皇斗智成何语，遗笑当时广武山。
关东新破项王归，赤帜悠扬日月旗。从此汉家无敌国，争教彭越受诛夷。
项籍鹰扬六合晨，鸿门开宴贺亡秦。樽前若取谋臣计，岂作阴陵失路人。
荆棘苍苍汉水湄，将坛烟草覆余基。适来投石空江上，犹似龙颜纳谏时。
韩信经营按镆铘，临戎叱咤有谁加。犹疑转战逢勍敌，更向军中问左车。
汉祖听谗不可防，伪游韩信果罹殃。十处辛苦平天下，何事生擒入帝乡。
路入高阳感郦生，逢时长揖便论兵。最怜伏轼东游日，下尽齐王七十城。
四皓忘机饮碧松，石岩云殿隐高踪。不知俱出龙楼后，多在商山第几重。
原头日落雪边云，犹放韩卢逐兔群。况是四方无事日，霸陵谁识旧将军。
欲出昆明万里师，汉皇习战此穿池。如何一面图攻取，不念生灵气力疲。
武皇无路及昆丘，青鸟西沈陇树秋。欲问生前躬祀日，几烦龙驾到泾州。
何人知足反田庐，玉管东门饯二疏。岂是不荣天子禄，后贤那使久闲居。
汉帝荒唐不解忧，大夸田猎废农收。子云徒献长杨赋，肯念高皇沐雨秋。
师克由来在协和，萧王兵马固无多。谁知大敌昆阳败，却笑前朝困楚歌。
七里青滩映碧层，九天星象感严陵。钓鱼台上无丝竹，不是高人谁解登。
古贤高尚不争名，行止由来动杳冥。今日浪为千里客，看花惭上德星亭。
黄祖才非长者俦，祢衡珠碎此江头。今来鹦鹉洲边过，惟有无情碧水流。
本初屈指定中华，官渡相持勒虎牙。若使许攸财用足，山河争得属曹家。
长安城外白云秋，萧索悲风灞水流。因想汉朝离乱日，仲宣从此向荆州。
徒向濡须欲受降，英雄才略独无双。天心不与金陵便，高步何由得渡江。
策马行行到豫州，祖生寂寞水空流。当时更有三年寿，石勒寻为关下囚。
苻坚举国出西秦，东晋危如累卵晨。谁料此山诸草木，尽能排难化为人。
翰苑何时休嫁女，文昌早晚罢生儿。上林新桂年年发，不许平人折一枝。
夜入明河星似少，曙摇澄碧扇风翻。细泉细脉难来到，应觉添瓶耗旧痕。
去去何时却见君，悠悠烟水似天津。明年今夜有明月，不是今年看月人。
马首寒山黛色浓，一重重尽一重重。醉醒已在他人界，犹忆东阳昨夜钟。
锦价转高花更巧，能将旧手弄新梭。从来一字为褒贬，二十八言犹太多。
少小与君情不疏，听君细话胜家书。如今若到乡中去，道我垂钩不钓鱼。
酒里藏身岩里居，删繁自是一家书。世人呼尔为渔叟，尔学钓璜非钓鱼。
谷鸟散啼如有恨，庭花含笑似无情。更名变貌难休息，去去来来第几生。
席上新声花下杯，一声声被拍声摧。乐工不识长安道，尽是书中寄曲来。
一朝寂寂与冥冥，垄树未长坟草青。高节雄才向何处，夜阑空锁满池星。
上才乘酒到山阴，日日成篇字字金。镜水周回千万顷，波澜倒泻入君心。
越国云溪秀发时，蒋京词赋谢麟诗。后来若要知优劣，学圃无过老圃知。
枕上愁多百绪牵，常时睡觉在溪前。人前尽是交亲力，莫道升沈总信天。
葛溪铁片梨园调，耳底丁东十六声。彭泽主人怜妙乐，玉杯春暖许同倾。
许教门馆久踟蹰，仲叔怀恩对玉壶。唯有离心欲销客，空垂双泪不成珠。
仙峤倍分元化功，揉蓝翠色一重重。还家莫更寻山水，自有云山在笔峰。
直钩终日竟无鱼，钟鼓声中与世疏。若向湖边访幽拙，萧条四壁是闲居。
言下随机见物情，看看狱路草还生。旅人莫怪无鱼食，直为寒江水至清。
归去春山逗晚晴，萦回树石罅中行。明时不是无知己，自忆湖边钓与耕。
秋水一泓常见底，涧松千尺不生枝。人间学佛知多少，净尽心花只有师。
四十年来多少人，一分零落九成尘。与师犹得重相见，亦是枯株勉强春。
水阔坐看千万里，青芜盖地接天津。祢衡莫爱山中静，绕舍山多却碍人。
吴越思君意易伤，别君添我鬓边霜。由来浙水偏堪恨，截断千山作两乡。
潭底锦鳞多识钓，未投香饵即先知。欲教鱼目无分别，须学揉蓝染钓丝。
非唯剑鹤独难留，触事皆闻被债收。赖是豪家念寒馁，却还渔岛与渔舟。
狂心醉眼共裴回，一半先开笑未开。此日不能偷折去，胡蜂直恐趁人来。
棹寻椒岸萦回去，数里时逢一两家。知是从来贡金处，江边牧竖亦披沙。
映窗孤桂非手植，子落月中闻落时。仙客此时头不白，看来看去有枯枝。
三秋万里五溪行，风里孤云不计程。若念猩猩解言语，放生先合放猩猩。
可怜妍艳正当时，刚被狂风一夜吹。今日流莺来旧处，百般言语殢空枝。
早识吾师频到此，芝童药犬亦相迎。今师一去无来日，花洞石坛空月明。
六幅轻绡画建溪，刺桐花下路高低。分明记得曾行处，只欠猿声与鸟啼。
游子去游多不归，春风酒味胜馀时。闲来却伴巴儿醉，豆蔻花边唱竹枝。
千山红树万山云，把酒相看日又曛。一曲骊歌两行泪，更知何处再逢君。
曾于方外见麻姑，闻说君山自古无。元是昆仑山顶石，海风吹落洞庭湖。
十六声中运手轻，一声声似自然声。不缘精妙过流辈，争得江南别有名。
花开只恐看来迟，及到愁如未看时。家在楚乡身在蜀，一年春色负归期。
处处东风扑晚阳，轻轻醉粉落无香。就中堪恨隋堤上，曾惹龙舟舞凤凰。
纷纷霭霭遍江湖，得路为霖岂合无。莫使悠飏只如此，帝乡还更暖苍梧。
青门春色一花开，长到花时把酒杯。自觉无家似潮水，不知归处去还来。
河湟何计绝烽烟，免使征人更戍边。尽放农桑无一事，遣教知有太平年。
蜀魄千年尚怨谁，声声啼血向花枝。满山明月东风夜，正是愁人不寐时。
千金垒土望三山，云鹤无踪羽卫还。若说神仙求便得，茂陵何事在人间。
好傍青山与碧溪，刺桐毛竹待双栖。花时迁客伤离别，莫向相思树上啼。
风摇岩桂露闻香，白鹿惊时出绕墙。不向骊山锁宫殿，可知仙去是明皇。
繁如瑞雪压枝开，越岭吴溪免用栽。却是五侯家未识，春风不放过江来。
一枝秾艳对秋光，露滴风摇倚砌傍。晓景乍看何处似，谢家新染紫罗裳。
炀帝开河鬼亦悲，生民不独力空疲。至今呜咽东流水，似向清平怨昔时。
岸落残红锦雉飞，渡江船上夕阳微。一枝犹负平生意，归去何曾胜不归。
九衢终日见南山，名利何人肯掩关。唯有吾师达真理，坐看霜树老云间。
过往长逢日色稀，雪花如掌扑行衣。岭头却望人来处，特地身疑是鸟飞。
嘉陵南岸雨初收，江似秋岚不煞流。此地终朝有行客，无人一为棹扁舟。
雨洒江声风又吹，扁舟正与睡相宜。无端戍鼓催前去，别却青山向晓时。
大河平野正穷秋，羸马羸僮古渡头。昨夜莲花峰下月，隔帘相伴到明愁。
一条春水漱莓苔，几绕玄宗浴殿回。此水贵妃曾照影，不堪流入旧宫来。
梦断南窗啼晓乌，新霜昨夜下庭梧。不知帘外如珪月，还照边城到晓无。
北来南去几时休，人在光阴似箭流。直待江山尽无路，始因抛得别离愁。
欲别东风剩黯然，亦知春去有明年。世间争那人先老，更对残花一醉眠。
暖香红焰一时燃，缇幕初垂月落天。堪恨兰堂别离夜，如珠似泪滴樽前。
白玉尊前紫桂香，迎春阁上燕双双。陈王半醉贵妃舞，不觉隋兵夜渡江。
万点飞泉下白云，似帘悬处望疑真。若将此水为霖雨，更胜长垂隔路尘。
兼风飒飒洒皇州，能滞轻寒阻胜游。半夜五侯池馆里，美人惊起为花愁。
上皇西幸却归秦，花木依然满禁春。唯有贵妃歌舞地，月明空殿锁香尘。
歌舞从来最得名，如今老寄洛阳城。当时醉送龙骧曲，留与谁家唱月明。
望断长川一叶舟，可堪归路更沿流。重来别处无人见，芳草斜阳满渡头。
年年春色独怀羞，强向东归懒举头。莫道还家便容易，人间多少事堪愁。
昔岁相知别有情，几回磨拭始将行。如今老去愁无限，抱向闲窗却怕明。
腊晴江暖鸊鹈飞，梅雪香黏越女衣。鱼市酒村相识遍，短船歌月醉方归。
韦曲城南锦绣堆，千金不惜买花栽。谁知豪贵多羁束，落尽春红不见来。
轻财重义真公子，长策沈机继武侯。龙节坐持兵十万，可怜三蜀尽无忧。
灞水何人不别离，无家南北倚空悲。十年此路花时节，立马沾襟酒一卮。
终日长程复短程，一山行尽一山青。路傍君子莫相笑，天上由来有客星。
繁华举世皆如梦，今古何人肯暂闲。唯有东林学禅客，白头闲坐对青山。
千载遗踪一窖尘，路傍耕者亦伤神。祖龙算事浑乖角，将谓诗书活得人。
荒堆无草树无枝，懒向行人问昔时。六国英雄漫多事，到头徐福是男儿。
汉惠秦皇事已闻，庙前高木眼前云。楚王谩费闲心力，六里青山尽属君。
溶溶曳曳自舒张，不向苍梧即帝乡。莫道无心便无事，也曾愁杀楚襄王。
北去南来无定居，此生生计竟何如。酷怜一觉平明睡，长被鸡声恶破除。
沈水良材食柏珍，博山烟暖玉楼春。怜君亦是无端物，贪作馨香忘却身。
台上年年掩翠蛾，台前高树夹漳河。英雄亦到分香处，能共常人较几多。
莫恨雕笼翠羽残，江南地暖陇西寒。劝君不用分明语，语得分明出转难。
占得佳名绕树芳，依依相伴向秋光。若教此物堪收贮，应被豪门尽劚将。
天赐胭脂一抹腮，盘中磊落笛中哀。虽然未得和羹便，曾与将军止渴来。
入郭登桥出郭船，红楼日日柳年年。君王忍把平陈业，只博雷塘数亩田。
佛屋前头野草春，贵妃轻骨此为尘。从来绝色知难得，不破中原未是人。
灞岸晴来送别频，相偎相倚不胜春。自家飞絮犹无定，争解垂丝绊路人。
夹路依依千里遥，路人回首认隋朝。春风未借宣华意，犹费工夫长绿条。
数步荒榛接旧蹊，寒江漠漠草凄凄。鹿门黄土无多少，恰到书生冢便低。
长策东鞭及海隅，鼋鼍奔走鬼神趋。怜君未到沙丘日，肯信人间有死无。
掌前流水驻无尘，掌下轩车日日新。谩向山头高举手，何曾招得路行人。
逼脸横颐咽复匀，也曾谗毁也伤神。自从鲁国潸然后，不是奸人即妇人。
铜梁路远草青青，此恨那堪枕上听。一种有冤犹可报，不如衔石叠沧溟。
让高泰伯开基日，贤见延陵复命时。未会子孙因底事，解崇台榭为西施。
心如野鹿迹如萍，谩向人间性一灵。往事不知多少梦，夜来和酒一时醒。
逐队随行二十春，曲江池畔避车尘。如今赢得将衰老，闲看人间得意人。
日夜潮声送是非，一回登眺一忘机。怜师好事无人见，不把兰芽染褐衣。
东望陈留日欲曛，每因刀笔想夫君。自从郭泰碑铭后，只见黄金不见文。
两府攀陪十五年，郡中甘雨幕中莲。一瓶犹是乌程酒，须对霜风度泫然。
阴云薄暮上空虚，此夕清光已破除。只恐异时开霁后，玉轮依旧养蟾蜍。
潏潏寒光溅路尘，相传妖物此潜身。又应改换皮毛后，何处人间作好人。
策蹇南游忆楚朝，阴风淅淅树萧萧。不知无忌奸邪骨，又作何山野葛苗。
人人尽道事空王，心里忙于市井忙。惟有马当山上客，死门生路两相忘。
溪畔维舟问戴星，此中三害有图经。长桥可避南山远，却恐难防是最灵。
香筵酒散思朝散，偶向梧桐暗处闻。大底曲中皆有恨，满楼人自不知君。
江南江北两风流，一作迷津一拜侯。至竟不如隋炀帝，破家犹得到扬州。
灾变儒生不合闻，谩将刀笔指乾坤。偶然留得阴阳术，闭却南门又北门。
数年铁甲定东瓯，夜渡江山瞻斗牛。今日朱方平殄后，虎符龙节十三州。
钓船抛却异乡来，拟向何门用不才。日晚独登楼上望，马蹄车辙满尘埃。
雉声角角野田春，试驻征车问水滨。数树枯桑虽不语，思量应合识秦人。
馆陶园外雨初晴，绣毂香车入凤城。八尺家僮三尺箠，何知高祖要苍生。
中都九鼎勤英髦，渔钓牛蓑且遁逃。世祖升遐夫子死，原陵不及钓台高。
楼殿层层佳气多，开元时节好笙歌。也知道德胜尧舜，争奈杨妃解笑何。
剪项移秦势自雄，布衣还是负深功。寡妻稚女俱堪恨，却把余杯奠蒯通。
击柱狂歌惨别颜，百年人事梦魂间。李将军自嘉声在，不得封侯亦自闲。
芳草台边魂不归，野烟乔木弄残晖。可怜高祖清平业，留与闲人作是非。
把得闲书坐水滨，读来前事亦酸辛。莫言麈尾清谭柄，坏却淳风是此人。
斜阳澹澹柳阴阴，风袅寒丝映水深。不要向人夸素白，也知常有羡鱼心。
寒灯挑尽见遗尘，试沥椒浆合有神。莫恨高皇不终始，灭秦谋项是何人。
市箫声咽迹崎岖，雪耻酬恩此丈夫。霸主两亡时亦异，不知魂魄更无归。
篱外清阴接药阑，晓风交戛碧琅玕。子猷死后知音少，粉节霜筠谩岁寒。
西去休言蜀道难，此中危峻已多端。到头未会苍苍色，争得禁他两度谩。
寒雨萧萧落井梧，夜深何处怨啼乌。不知一盏临邛酒，救得相如渴病无。
欲芟荆棘种交梨，指画城中日恐迟。安得紫青磨镜石，与君闲处看荣衰。
根盘蛟蜃路藤萝，四面无尘辍棹过。得似吾师始惆怅，眼前终日有风波。
一阵孤军不复回，更无分别只荒堆。莫言赋分须如此，曾作文皇赤子来。
玉树歌声泽国春，累累辎重忆亡陈。垂衣端拱浑闲事，忍把江山乞与人。
废宫荒苑莫闲愁，成败终须要彻头。一种风流一种死，朝歌争得似扬州。
高挂风瓢濯汉滨，土阶三尺愧清尘。可怜比屋堪封日，若到人间是众人。
穆满当年物外程，电腰风脚一何轻。如今纵有骅骝在，不得长鞭不肯行。
辽水华亭旧所闻，病中毛羽最怜君。稻粱且足身兼健，何必青云与白云。
天地工夫一不遗，与君声调借君緌。风栖露饱今如此，应忘当年滓浊时。
风帘淅淅漏灯痕，一半秋光此夕分。天为素娥孀怨苦，并教西北起浮云。
巧画蛾眉独出群，当时人道便承恩。经年不见君王面，落日黄昏空掩门。
泾溪石险人竞惧，终岁不闻倾覆人。却是平流无石处，时时闻说有沈沦。
楚水悠悠浸楚亭，楚南天地两无情。忍交孙武重泉下，不见时人说用兵。
十二三年就试期，五湖烟月奈相违。何如买取胡孙弄，一笑君王便著绯。
也知有意吹嘘切，争奈人间善恶分。但是秕糠微细物，等闲抬举到青云。
墙下浓阴对此君，小山尖险玉为群。夜来解冻风虽急，不向寒城减一分。
暖气潜催次第春，梅花已谢杏花新。半开半落闲园里，何异荣枯世上人。
檐前飞雪扇前尘，千里移添上苑春。他日丁宁柿林院，莫宣恩泽与闲人。
余声宛宛拂庭梅，通济渠边去又回。若使炀皇魂魄在，为君应合过江来。
东望青天周与秦，杏花榆叶故园春。野寺一倾寒食酒，晚来风景重愁人。
驻旌元帅遗风在，击缶高人逸兴酣。水转巴文清溜急，山连蒙岫翠光涵。
晓啼珠露浑无力，绣簇罗襦不著行。若缀寿阳公主额，六宫争肯学梅妆。
春来无处不闲行，楚润相看别有情。好是五更残酒醒，时时闻唤状头声。
曾随风水化凡鳞，安上门前一字新。闻道蜀江风景好，不知何似杏园春。
短行轴了付三铨，休把新衔恼必先。今日便称前进士，好留春色与明年。
何事金舆不再游，翠鬟丹脸岂胜愁。重门深锁禁钟后，月满骊山宫树秋。
因将岁月离三岛，闲贮风烟在一壶。为问金乌头白后，人间流水却回无。
吴甸落花春漫漫，吴宫芳树晚沈沈。王孙不耐如丝雨，罥断春风一寸心。
偶为芳草无情客，况是青山有事身。一夕瓜洲渡头宿，天风吹尽广陵尘。
虞泉冬恨由来短，杨叶春期分外长。惆怅浮生不知处，明朝依旧出沧浪。
马嘶九陌年年苦，人语千门日日新。唯有终南寂无事，寒光不入帝乡尘。
阳羡溪声冷骇人，洞庭山翠晚凝神。天将金玉为风露，曾为高秋几度贫。
一条归梦朱弦直，一片离心白羽轻。明日灞陵新霁后，马头烟树绿相迎。
云鸿宿处江村冷，独狖啼时海国阴。不会残灯无一事，觉来犹有向隅心。
一叶落时空下泪，三春归尽复何情。无人共得东风语，半日尊前计不成。
不知大厦许栖无，频已衔泥到座隅。曾与佳人并头语，几回抛却绣工夫。
北阙同云掩晓霞，东风春雪满山家。琼章定少千人和，银树先开六出花。
月瓣团栾剪赭罗，长条排蕊缀鸣珂。倾阳一点丹心在，承得中天雨露多。
琴筝箫管和琵琶，兴满金尊酒量赊。歌舞留春春似海，美人颜色正如花。
溪上芙蓉映醉颜，悲秋宋玉鬓毛斑。无情最恨东流水，暗逐芳年去不还。
会合无由叹久违，一年一度是缘非。而予愿乞天孙巧，五色纫针补衮衣。
金井凉生梧叶秋，闲看新月上帘钩。冰壶总忆人如玉，目断重云十二楼。
莎草江汀漫晚潮，翠华香扑水光遥。玉楼春暖笙歌夜，妆点花钿上舞翘。
丹湖湖上送行舟，白雁啼残芦叶秋。采石江头旧时路，题诗还忆水边楼。
醉卧凉阴沁骨清，石床冰簟梦难成。月明午夜生虚籁，误听风声是雨声。
郊外凌兢西复东，雪晴驴背兴无穷。句搜明月梨花内，趣入春风柳絮中。
颜色无因饶锦绣，馨香惟解掩兰荪。那堪更被烟蒙蔽，南国西施泣断魂。
数枝高柳带鸣鸦，一树山榴自落花。已是向来多泪眼，短亭回首在天涯。
尘土无因狎隐沦，青山一望每伤神。可能前岭空乔木，应有怀才抱器人。
朱雀街东半夜惊，楚魂湘梦两徒清。五更撩乱趋朝火，满口尘埃亦数声。
柳短莎长溪水流，雨微烟暝立溪头。寒鸦闪闪前山去，杜曲黄昏独自愁。
严陵情性是真狂，抵触三公傲帝王。不怕旧交嗔僭越，唤他侯霸作君房。
草草招提强据鞍，周师乘胜莫回看。背城肯战知虚实，争奈人前忍笑难。
偏信由来惑是非，一言邪佞脱危机。张仪重入怀王手，驷马安车却放归。
月殿真妃下彩烟，渔阳追虏及汤泉。君王指点新丰树，几不亲留七宝鞭。
欲写愁肠愧不才，多情练漉已低摧。穷郊二月初离别，独傍寒村嗅野梅。
十顷狂风撼曲尘，缘堤照水露红新。世间花气皆愁绝，恰是莲香更恼人。
蝶恋晚花终不去，鸥逢春水固难飞。野人心地都无著，伴蝶随鸥亦不归。
才子南游多远情，闲舟荡漾任春行。新安江上长如此，何似新安太守清。
尘压鸳鸯废锦机，满头空插丽春枝。东邻舞妓多金翠，笑剪灯花学画眉。
花月楼台近九衢，清歌一曲倒金壶。座中亦有江南客，莫向春风唱鹧鸪。
王孙莫把比荆蒿，九日枝枝近鬓毛。露湿秋香满池岸，由来不羡瓦松高。
忆子啼猿绕树哀，雨随孤棹过阳台。波头未白人头白，瞥见春风滟滪堆。
何逊空阶夜雨平，朝来交直雨新晴。落花乱上花砖上，不忍和苔蹋紫英。
御沟春水绕闲坊，信马归来傍短墙。幽榭名园临紫陌，晚风时带牡丹香。
闲立春塘烟淡淡，静眠寒苇雨飕飕。渔翁归后汀沙晚，飞下滩头更自由。
举世何人肯自知，须逢精鉴定妍媸。若教嫫母临明镜，也道不劳红粉施。
乱飘僧舍茶烟湿，密洒歌楼酒力微。江上晚来堪画处，渔人披得一蓑归。
虽近曲江居古寺，旧山终忆九华峰。春来老病厌迎送，剪却牡丹栽野松。
水天春暗暮寒浓，船闭篷窗细雨中。闻道渔家酒初熟，晚来翻喜打头风。
白头波上白头翁，家逐船移浦浦风。一尺鲈鱼新钓得，儿孙吹火荻花中。
向蜀还秦计未成，寒蛩一夜绕床鸣。愁眠不稳孤灯尽，坐听嘉陵江水声。
寒寺唯应我访师，人稀境静雪销迟。竹西落照侵窗好，堪惜归时落照时。
听经看画绕虚廊，风拂金炉待赐香。丞相未来春雪密，暂偷闲卧老僧床。
湛湛清江叠叠山，白云白鸟在其间。渔翁醉睡又醒睡，谁道皇天最惜闲。
初尘芸阁辞禅阁，却访支郎是老郎。我趣转卑师趣静，数峰秋雪一炉香。
松上闲云石上苔，自嫌归去夕阳催。山门握手无他语，只约今冬看雪来。
故国无心渡海潮，老禅方丈倚中条。夜深雨绝松堂静，一点山萤照寂寥。
张生故国三千里，知者唯应杜紫微。君有君恩秋后叶，可能更羡谢玄晖。
泪湿孤鸾晓镜昏，近来方解惜青春。杏花杨柳年年好，不忍回看旧写真。
背霜南雁不到处，倚棹北人初听时。梅雨满江春草歇，一声声在荔枝枝。
春云薄薄日辉辉，宫树烟深隔水飞。应为能歌系仙籍，麻姑乞与女真衣。
野格由来倦小池，惊飞却下碧江涯。月昏风急何处宿，秋岸萧萧黄苇枝。
春红秋紫绕池台，个个圆如济世财。雨后无端满穷巷，买花不得买愁来。
移舟水溅差差绿，倚槛风摇柄柄香。多谢浣溪人不折，雨中留得盖鸳鸯。
浓淡芳春满蜀乡，半随风雨断莺肠。浣花溪上堪惆怅，子美无心为发扬。
砌下芝兰新满径，门前桃李旧垂阴。却应回念江边草，放出春烟一寸心。
吾君英睿相君贤，其那寰区未晏然。明日翠华春殿下，不知何语可闻天。
平芜漠漠失楼台，昔日游人乱后来。寥落墙匡春欲暮，烧残官树有花开。
见君失意我惆怅，记得当年落第情。出去无憀归又闷，花南慢打讲钟声。
推琴当酒度春阴，不解谋生只解吟。舞蝶歌莺莫相试，老郎心是老僧心。
人间疏散更无人，浪兀孤舟酒兀身。芦笋鲈鱼抛不得，五陵珍重五湖春。
秋光不见旧亭台，四顾荒凉瓦砾堆。火力不能销地力，乱前黄菊眼前开。
何事文星与酒星，一时钟在李先生。高吟大醉三千首，留著人间伴月明。
翠岚迎步兴何长，笑领渔翁入醉乡。日暮渚田微雨后，鹭鹚闲暇稻花香。
承时偷喜负明神，务实那能得庇身。不会苍苍主何事，忍饥多是力耕人。
骚雅荒凉我未安，月和余雪夜吟寒。相门相客应相笑，得句胜于得好官。
流水歌声共不回，去年天气旧亭台。梁尘寂寞燕归去，黄蜀葵花一朵开。
如此浮生更别离，可堪长恸送春归。潼江水上杨花雪，刚逐孤舟缭绕飞。
能消永日是摴蒱，坑堑由来似宦途。两掷未终楗橛内，座中何惜为呼卢。
毵毵金蕊扑晴空，举子魂惊落照中。今日老郎犹有恨，昔年相虐十秋风。
和烟和雨遮敷水，映竹映村连灞桥。撩乱春风耐寒令，到头赢得杏花娇。
水绕荒坟县路斜，耕人讶我久咨嗟。重来兼恐无寻处，落日风吹鼓子花。
强插黄花三两枝，还图一醉浸愁眉。半床斜月醉醒后，惆怅多于未醉时。
武德门前颢气新，雪融鸳瓦土膏春。夜来梦到宣麻处，草没龙墀不见人。
多虞难住人稀处，近耗浑无战罢棋。向阙归山俱未得，且沽春酒且吟诗。
闲披短褐杖山藤，头不是僧心是僧。坐睡觉来清夜半，芭蕉影动道场灯。
遮莫江头柳色遮，日浓莺睡一枝斜。女郎折得殷勤看，道是春风及第花。
寒步江村折得梅，孤香不肯待春催。满枝尽是愁人泪，莫殢朝来露湿来。
画堂帘卷张清宴，含香带雾情无限。春风爱惜未放开，柘枝鼓振红英绽。
江郡人稀便是村，踏青天气欲黄昏。春愁不破还成醉，衣上泪痕和酒痕。
柳丝牵水杏房红，烟岸人稀草色中。日暮一行高鸟处，依稀合是望春宫。
竹巷溪桥天气凉，荷开稻熟村酒香。唯忧野叟相回避，莫道侬家是汉郎。
宗人忽惠西山药，四味清新香助茶。爽得心神便骑鹤，何须烧得白朱砂。
远俗只凭淫祀切，多年平子固悠悠。江烟日午无箫鼓，直到如今咏四愁。
惊飞失势粉墙高，好个声音好羽毛。小婢不须催柘弹，且从枝上吃樱桃。
搢绅奔避复沦亡，消息春来到水乡。屈指故人能几许，月明花好更悲凉。
江天冬暖似花时，上国音尘杳未知。正被虫声喧老耳，今君又借薛能诗。
绣轭香鞯夜不归，少年争惜最红枝。东风一阵黄昏雨，又到繁华梦觉时。
寸寸凌霜长劲条，路人犹笑未干霄。南园桃李虽堪羡，争奈春残又寂寥。
分明三鸟下储胥，一觉钧天梦不如。争那白头方士到，茂陵红叶已萧疏。
三声戍角边城暮，万里乡心塞草春。莫学少年轻远别，陇关西少向东人。
家依楚塞穷秋别，身逐孤舟万里行。一曲巴歌半江月，便应消得二毛生。
海棠花底三年客，不见海棠花盛开。却向江南看图画，始惭虚到蜀城来。
得路直为霖济物，不然闲共鹤忘机。无端却向阳台畔，长送襄王暮雨归。
欢戚犹来恨不平，此中高下本无情。韩娥绝唱唐衢哭，尽是人间第一声。
秋入池塘风露微，晓开笼槛看初飞。满身金翠画不得，无限烟波何处归。
远辞岩窦泻潺潺，静拂云根别故山。可惜寒声留不得，旋添波浪向人间。
五千里外三年客，十二峰前一望秋。无限别魂招不得，夕阳西下水东流。
四朝十帝尽风流，建业长安两醉游。唯有一篇杨柳曲，江南江北为君愁。
年年七夕渡瑶轩，谁道秋期有泪痕。自是人间一周岁，何妨天上只黄昏。
九重城外家书远，百里洲前客棹还。金印碧幢如见问，一生安稳是长闲。
越鸟巢边溪路断，秦人耕处洞门开。小桃花发春风起，千里江山一梦回。
江北不如南地暖，江南好断北人肠。燕脂桃颊梨花粉，共作寒梅一面妆。
细雨满江春水涨，好风留客野梅香。避秦不是无归意，一度逢花一断肠。
蜂黄蝶粉两依依，狎宴临春日正迟。密旨不教江令醉，丽华微笑认皇慈。
古木侵天日已沈，露华凉冷润衣襟。江城曛黑人行绝，唯有啼乌伴夜碪。
天际霞光入水中，水中天际一时红。直须日观三更后，首送金乌上碧空。
一笼金线拂弯桥，几被儿童损细腰。无奈灵和标格在，春来依旧褭长条。
一园红艳醉坡陀，自地连梢簇蒨罗。蜀魄未归长滴血，只应偏滴此丛多。
两地支离路八千，襟怀凄怆鬓苍然。乱来未必长团会，其奈而今更长年。
因极还应有甚通，难将粪壤掩神踪。斗间紫气分明后，擘地成川看化龙。
卖卜严将卖饼孙，两贤高趣恐难伦。而今若有逃名者，应被品流呼差人。
鬓惹新霜耳旧聋，眼昏腰曲四肢风。交亲若要知形候，岚嶂烟中折臂翁。
八年流落醉腾腾，点检行藏喜不胜。乌帽素餐兼施药，前生多恐是医僧。
山色依然僧已亡，竹间疏磬隔残阳。智灯已灭余空烬，犹自光明照十方。
阴沈天气连翩醉，摘索花枝料峭寒。拥鼻绕廊吟看雨，不知遗却竹皮冠。
鹅儿唼啑栀黄觜，凤子轻盈腻粉腰。深院下帘人昼寝，红蔷薇架碧芭蕉。
闲人倚柱笑雷公，又向深山霹怪松。必若有苏天下意，何如惊起武侯龙。
疾愈身轻觉数通，山无岚瘴海无风。阳精欲出阴精落，天地包含紫气中。
碧玉眼睛云母翅，轻于粉蝶瘦于蜂。坐来迎拂波光久，岂是殷勤为蓼丛。
书墙暗记移花日，洗瓮先知酝酒期。须信闲人有忙事，早来冲雨觅渔师。
闻说经旬不启关，药窗谁伴醉开颜。夜来雪压村前竹，賸见溪南几尺山。
轻寒著背雨凄凄，九陌无尘未有泥。还是平时旧滋味，慢垂鞭袖过街西。
俟时轻进固相妨，实行丹心仗彼苍。萧艾转肥兰蕙瘦，可能天亦妒馨香。
揭起青篷上岸头，野花和雨冷修修。春江一夜无波浪，校得行人分外愁。
一炷心香洞府开，偃松皱涩半莓苔。水清无底山如削，始有仙人骑鹤来。
不悲霜露但伤春，孝理何因感兆民。景帝龙髯消息断，异香空见李夫人。
斜烟缕缕鹭鸶栖，藕叶枯香折野泥。有个高僧入图画，把经吟立水塘西。
三月伤心仍晦日，一春多病更阴天。雄豪亦有流年恨，况是离魂易黯然。
云横峭壁水平铺，渡口人家日欲晡。却忆往年看粉本，始知名画有工夫。
立意忘机机已生，可能朝市污高情。时人未会严陵志，不钓鲈鱼只钓名。
雁行斜拂雨村楼，帘下三重幕一钩。倚柱不知身半湿，黄昏独自未回头。
茶烟睡觉心无事，一卷黄庭在手中。欹枕卷帘江万里，舟人不语满帆风。
平生情趣羡渔师，此日烟江惬所思。肥鳜香粳小艛艓，断肠滋味阻风时。
戍旗青草接榆关，雨里并州四月寒。谁会凭阑潜忍泪，不胜天际似江干。
猛风飘电黑云生，霎霎高林簇雨声。夜久雨休风又定，断云流月却斜明。
扫花虽恨夜来雨，把酒却怜晴后寒。吴质谩言愁得病，当时犹不凭阑干。
二月春风澹荡时，旅人虚对海棠梨。不如寄与星郎去，想得朝回正画眉。
流云溶溶水悠悠，故乡千里空回头。三更犹凭阑干月，泪满关山孤驿楼。
莫嫌谈笑与经过，却恐闲多病亦多。若遣心中无一事，不知争奈日长何。
从无入有云峰聚，已有还无电火销。销聚本来皆是幻，世间闲口漫嚣嚣。
高在酒楼明锦幕，远随渔艇泊烟江。古来幽怨皆销骨，休向长门背雨窗。
浓烟隔帘香漏泄，斜灯映竹光参差。绕廊倚柱堪惆怅，细雨轻寒花落时。
香侵蔽膝夜寒轻，闻雨伤春梦不成。罗帐四垂红烛背，玉钗敲著枕函声。
院宇秋明日日长，社前一雁到辽阳。陇头针线年年事，不喜寒砧捣断肠。
曾愁香结破颜迟，今见妖红委地时。若是有情争不哭，夜来风雨葬西施。
鞭梢乱拂暗伤情，踪迹难寻露草青。犹是玉轮曾辗处，一泓秋水涨浮萍。
悲歌泪湿澹胭脂，闲立风吹金缕衣。白玉堂东遥见后，令人斗薄画杨妃。
一夜清风动扇愁，背时容色入新秋。桃花脸里汪汪泪，忍到更深枕上流。
绣裙斜立正销魂，侍女移灯掩殿门。燕子不来花著雨，春风应自怨黄昏。
庭树新阴叶未成，玉阶人静一蝉声。相风不动乌龙睡，时有娇莺自唤名。
学梳松鬓试新裙，消息佳期在此春。为要好多心转惑，遍将宜称问傍人。
夜短睡迟慵早起，日高方始出纱窗。中庭自摘青梅子，先向钗头戴一双。
髻根松慢玉钗垂，指点花枝又过时。坐久暗生惆怅事，背人匀却泪胭脂。
东乌西兔似车轮，劫火桑田不复论。唯有风光与踪迹，思量长是暗销魂。
动静防闲又怕疑，佯佯脉脉是深机。此身愿作君家燕，秋社归时也不归。
宫样衣裳浅画眉，晚来梳洗更相宜。水精鹦鹉钗头颤，举袂佯羞忍笑时。
褭雨拖风不自持，全身无力向人垂。玉纤折得遥相赠，便似观音手里时。
风流大抵是伥伥，此际相思必断肠。云薄月昏寒食夜，隔帘微雨杏花香。
秦钗枉断长条玉，蜀纸虚留小字红。死恨物情难会处，莲花不肯嫁春风。
人许风流自负才，偷桃三度到瑶台。至今衣领胭脂在，曾被谪仙痛咬来。
愁来却讶天凉早，思倦翻嫌夜漏迟。何处山川孤馆里，向灯弯尽一双眉。
朦胧犹记管弦声，噤痄余寒酒半醒。春暮日高帘半卷，落花和雨满中庭。
花前洒泪临寒食，醉里回头问夕阳。不管相思人老尽，朝朝容易下西墙。
前欢往恨分明在，酒兴诗情大半亡。还似墙西紫荆树，残花摘索映高塘。
年年长是阻佳期，万种恩情只自知。春色转添惆怅事，似君花发两三枝。
残梦依依酒力余，城头画角伴啼乌。平明未卷西楼幕，院静时闻响辘轳。
古原荒庙掩莓苔，何处喧喧鼓笛来。日暮鸟归人散尽，野风吹起纸钱灰。
去年花下把金卮，曾赋杨花数句诗。回首朱门闭荒草，如今愁到牡丹时。
始怜春草细霏霏，不觉秋来绿渐稀。惆怅撷芳人散尽，满园烟露蝶高飞。
天下有水亦有山，富春山水非人寰。长川不是春来绿，千峰倒影落其间。
小亭前面接青崖，白石交加衬绿苔。日暮松声满阶砌，不关风雨鹤归来。
非明非暗朦朦月，不暖不寒慢慢风。独卧空床好天气，平生闲事到心中。
玉树声沉战舰收，万家冠盖入中州。只应江令偏惆怅，头白归来是客游。
松间小槛接波平，月淡烟沉暑气清。半夜水禽栖不定，绿荷风动露珠倾。
云供片段月供光，贫女寒机枉自忙。莫道不蚕能致此，海边何事有扶桑。
暮去朝来无定期，桑田长被此声移。蓬莱若探人间事，一日还应两度知。
繁红落尽始凄凉，直道忘忧也未忘。数朵殷红似春在，春愁特此系人肠。
衡门一别梦难稀，人欲归时不得归。长忆去年寒食夜，杏花零落雨霏霏。
南北东西似客身，远峰高鸟自为邻。清歌一曲犹能住，莫道无心胜得人。
冀州飞檄傲英雄，却把文辞事邺宫。纵道笔端由我得，九泉何面见袁公。
十二亭亭占晓光，隋家浪说有迷藏。仲宣题尽平生恨，别处应难看屋梁。
和烟和露一丛花，担入宫城许史家。惆怅东风无处说，不教闲地著春华。
世路升沉合自安，故人何必苦相干。涂穷始解东归去，莫过严光七里滩。
春红始谢又秋红，息国亡来入楚宫。应是蜀冤啼不尽，更凭颜色诉西风。
雨余林外夕烟沉，忽有蛙声伴客吟。莫怪闻时倍惆怅，稚圭蓬荜在山阴。
依依脉脉两如何，细似轻丝渺似波。月不长圆花易落，一生惆怅为伊多。
秋拂湖光一镜开，庾郎兰棹好徘徊。遥知月落酒醒处，五十弦从波上来。
红杏花时辞汉苑，黄梅雨里上淮船。雨迎花送长如此，辜负东风十四年。
往岁知君侍武皇，今来何用紫罗囊。都缘有意重熏裛，更洒江毫上玉堂。
鸾龙一夜降昆丘，遗庙千年枕碧流。赚得武皇心力尽，忍看烟草茂陵秋。
万缘销尽本无心，何事看花恨却深。都是支郎足情调，坠香残蕊亦成吟。
韩魏同谋反覆深，晋阳三板免成沉。赵衰当面何须恨，不把干将访负心。
偶逢戎旅战争日，岂是明时放逐臣。不用裁诗苦惆怅，风雷看起卧龙身。
霞低水远碧翻红，一棹无边落照中。说示北人应不爱，锦遮泥健马追风。
清香无以敌寒梅，可爱他乡独看来。为忆故溪千万树，几年辜负雪中开。
烟为行止水为家，两两三三睡暖沙。为谢离鸾兼别鹄，如何禁得向天涯。
不斗秾华不占红，自飞晴野雪濛濛。百花长恨风吹落，唯有杨花独爱风。
月里青山淡如画，露中黄叶飒然秋。危栏倚遍都无寐，只恐星河堕入楼。
故人言别倍依依，病里班荆苦忆违。明日柳亭门外路，不知谁赋送将归。
贯珠一夜奏累累，尽是荀家旧教词。落尽梁尘肠不断，九原谁报小怜知。
宣呼昼入蕊珠宫，玉女窗扉薄雾笼。待得华胥春梦觉，半竿斜日下厢风。
翠翘红颈覆金衣，滩上双双去又归。长短死生无两处，可怜黄鹄爱分飞。
一曲两曲涧边草，千枝万枝村落花。携筇深去不知处，几叹山阿隔酒家。
粉红轻浅靓妆新，和露和烟别近邻。万一有情应有恨，一年荣落两家春。
巴字江流一棹回，紫袈裟是禁中裁。如从十二峰前过，莫赋佳人殊未来。
染不成乾画未销，霏霏拂拂又迢迢。曾从建业城边路，蔓草寒烟锁六朝。
苍黄负谴走商颜，保得微躬出武关。今夜青云驿前月，伴吟应到落西山。
年年春恨化冤魂，血染枝红压叠繁。正是西风花落尽，不知何处认啼痕。
迎愁敛黛一声分，吊屈江边日暮闻。何事遏云翻不定，自缘踪迹爱行云。
满树和娇烂漫红，万枝丹彩灼春融。何当结作千年实，将示人间造化工。
嫩如新竹管初齐，粉腻红轻样可携。谁与诗人偎槛看，好于笺墨并分题。
一碟毡根数十皴，盘中犹更有红鳞。早知文字多辛苦，悔不当初学冶银。
微雨微风寒食节，半开半合木兰花。看花倚柱终朝立，却似凄凄不在家。
笔下龙蛇似有神，天池雷雨变逡巡。寄言昔日不龟手，应念江头洴澼人。
我眠青嶂弄澄潭，君戴貂蝉白玉篸。应向谢公楼上望，九华山色在西南。
危峰抹黛夹晴川，树簇红英草碧烟。樵客云僧两无事，此中堪去觅灵仙。
夫戍萧关妾在吴，西风吹妾妾忧夫。一行书信千行泪，寒到君边衣到无。
邻笛寒吹日落初，旧居今已别人居。乱来儿侄皆分散，惆怅僧房认得书。
人寰急景如波委，客路浮云似盖轻。回首故山天外碧，十年无计却归耕。
门前樵径连江寺，岸下渔矶系海槎。待到秋深好时节，与君长醉隐侯家。
身虽一旦尘中老，名拟三清会里题。二午九斋余日在，请君相伴醉如泥。
金徽玉轸韵泠然，言下浮生指下泉。恰称秋风西北起，一时吹入碧湘烟。
扶持一疏满遗编，汉陛前头正少年。谁道恃才轻绛灌，却将惆怅吊湘川。
雪霁凝光入坐寒，天明犹自卧袁安。貂裘穿后鹤氅敝，自此风流不足看。
金风渐利露珠团，广陌长堤黛色残。水殿狂游隋炀帝，一千余里可堪看。
香红嫩绿正开时，冷蝶饥蜂两不知。此际最宜何处看，朝阳初上碧梧枝。
浅绛浓香几朵匀，日熔金铸万家新。堪疑刘宠遗芳在，不许山阴父老贫。
人间路霭青天半，鳌岫云生碧海涯。虽抱雕笼密扃钥，可能长在叔伦家。
千里江山陪骥尾，五更风水失龙鳞。昨夜浣花溪上雨，绿杨芳草为何人。
辞赋文章能者稀，难中难者莫过诗。直应吟骨无生死，只我前身是阿谁。
我屋汝嫌低不住，雕梁画阁也知宽。大须稳择安巢处，莫道巢成却不安。
珠明玉润尽惊人，不称寒门不称贫。若向吾唐作双瑞，便同祥凤与祥麟。
耒阳山下伤工部，采石江边吊翰林。两地荒坟各三尺，却成开解哭君心。
交朋来哭我来歌，喜傍山家葬荔萝。四海十年人杀尽，似君埋少不埋多。
粉色全无饥色加，岂知人世有荣华。年年道我蚕辛苦，底事浑身着苎麻。
雨匀紫菊丛丛色，风弄红蕉叶叶声。北畔是山南畔海，只堪图画不堪行。
丹雘传真未得真，那知筋骨与精神。只今恃骏凭毛色，绿耳骅骝赚杀人。
利门名路两何凭，百岁风前短焰灯。只恐为僧僧不了，为僧得了总输僧。
世间多少能诗客，谁是无愁得睡人。自我夜来霜月下，到头吟魄始终身。
山雨溪风卷钓丝，瓦瓯篷底独斟时。醉来睡着无人唤，流下前溪也不知。
世人贪利复贪荣，来向湖边始至诚。男子登舟与登陆，把心何不一般行。
无子无孙一病翁，将何筋力事耕农。官家不管蓬蒿地，须勒王租出此中。
桑柘穷头三四家，挂罾垂钓是生涯。秋风忽起溪滩白，零落岸边芦荻花。
满城罗绮拖春色，几处笙歌揭画楼。江上有家归未得，眼前花是眼前愁。
白发星星筋力衰，种田犹自伴孙儿。官苗若不平平纳，任是丰年也受饥。
故友别来三四载，新诗吟得百余篇。夜来江上秋无月，恨不相逢在雪天。
无况青云有恨身，眼前花似梦中春。浮生七十今三十，已是人间半世人。
不假东风次第吹，笔匀春色一枝枝。由来画看胜栽看，免见朝开暮落时。
二雏毛骨秀仍奇，小小能吟大大诗。想得月中仙桂树，各从生日长新枝。
坏屋不眠风雨夜，故园无信水云秋。病中枕上谁相问，一一蝉声槐树头。
一更更尽到三更，吟破离心句不成。数树秋风满庭月，忆君时复下阶行。
三湘月色三湘水，浸骨寒光似练铺。一夜塞鸿来不住，故乡书信半年无。
蒹葭月冷时闻雁，杨柳风和日听莺。水涉山行二年客，就中偏怕雨船声。
四海兵戈无静处，人家废业望烽烟。九华道士浑如梦，犹向尊前笑揭天。
身未立间终日苦，身当立后几年荣。万般不及僧无事，共水将山过一生。
枿坐云游出世尘，兼无瓶钵可随身。逢人不说人间事，便是人间无事人。
泾溪石险人兢慎，终岁不闻倾覆人。却是平流无石处，时时闻说有沈沦。
三伏闭门披一衲，兼无松竹荫房廊。安禅不必须山水，灭得心中火自凉。
苍翠云峰开俗眼，泓澄烟水浸尘心。唯将道业为芳饵，钓得高名直至今。
日午离筵到夕阳，明朝秦地与吴乡。同年多是长安客，不信行人欲断肠。
一般毛羽结群飞，雨岸烟汀好景时。深水有鱼衔得出，看来却是鹭鹚饥。
野人于我有何情，半掩柴门向月明。深夜欲眠眠未著，一丛寒木一猿声。
丈夫三十身如此，疲马离乡懒著鞭。槐柳路长愁杀我，一枝蝉到一枝蝉。
巢湖春涨喻溪深，才过东关见故林。莫道南来总无利，水亭山寺二年吟。
粝食粗衣随分过，堆金积帛欲如何。百年身后一丘土，贫富高低争几多。
楚天空阔月成轮，蜀魄声声似告人。啼得血流无用处，不如缄口过残春。
吟尽三更未著题，竹风松雨花凄凄。此时若有人来听，始觉巴猿不解啼。
荒凉客舍眠秋色，砧杵家家弄月明。不及巴山听猿夜，三声中有不愁声。
自小刺头深草里，而今渐觉出蓬蒿。时人不识凌云木，直待凌云始道高。
九华山色真堪爱，留得高僧尔许年。听我吟诗供我酒，不曾穿得判斋钱。
自小栖玄到老闲，如云如鹤住应难。溪山不必将钱买，赢得来来去去看。
泻雾倾烟撼撼雷，满山风雨助喧豗。争知不是青天阙，扑下银河一半来。
郏鄏城高门倚天，九重踪迹尚依然。须知道德无关锁，一闭乾坤一万年。
锦翼花冠安在哉，雄飞雌伏尽尘埃。一双童子应惆怅，不见真人更猎来。
市西楼店金千秤，渭北田园粟万钟。儿被杀伤妻被虏，一身随驾到三峰。
欲洗霜翎下涧边，却嫌菱刺污香泉。沙鸥浦雁应惊讶，一举扶摇直上天。
片片飞来静又闲，楼头江上复山前。飘零尽日不归去，点破清光万里天。
扶桑已在渺茫中，家在扶桑东更东。此去与师谁共到，一船明月一帆风。
何用岩栖隐姓名，一壶春酎可忘形。伯伦若有长生术，直到如今醉未醒。
黄金日日销还铸，仙桂年年折又生。兔走乌飞如未息，路尘终见泰山平。
乱云如兽出山前，细雨和风满渭川。尽日空濛无所见，雁行斜去字联联。
不向烟波狎钓舟，强亲文墨事儒丘。长安十二槐花陌，曾负秋风多少秋。
九重天子去蒙尘，御柳无情依旧春。今日不关妃妾事，始知辜负马嵬人。
虞舜南巡去不归，二妃相誓死江湄。空留万古香魂在，结作双葩合一枝。
二年音信阻湘潭，花下相思酒半酣。记得竹斋风雨夜，对床孤枕话江南。
睡觉寒炉酒半消，客情乡梦两遥遥。无人为我磨心剑，割断愁肠一寸苗。
章华台下草如烟，故郢城头月似弦。惆怅楚宫云雨后，露啼花笑一年年。
箫韶九奏韵凄锵，曲度虽高调不伤。却见孤村明月夜，一声牛笛断人肠。
蜀魄湘魂万古悲，未悲秦相死秦时。临刑莫恨仓中鼠，上蔡东门去自迟。
感君情重惜分离，送我殷勤酒满卮。不是不能判酩酊，却忧前路酒醒时。
主人西游去不归，满溪春雨长春薇。怪来马上诗情好，印破青山白鹭飞。
江南才子许浑诗，字字清新句句奇。十斛明珠量不尽，惠休虚作碧云词。
何用辛勤礼佛名，我从无得到真庭。寻思六祖传心印，可是从来读藏经。
羡尔无知野性真，乱搔蓬发笑看人。闲冲暮雨骑牛去，肯问中兴社稷臣。
又解征帆落照中，暮程还过秣陵东。二年辛苦烟波里，赢得风姿似钓翁。
鹿巾藜杖葛衣轻，雨歇池边晚吹清。正是如今江上好，白鳞红稻紫莼羹。
别筵人散酒初醒，江步黄昏雨雪零。满坐绮罗皆不见，觉来红树背银屏。
曾为流离惯别家，等闲挥袂客天涯。灯前一觉江南梦，惆怅起来山月斜。
散骑萧萧下太行，远从吴会去陈仓。斜风细雨江亭上，尽日凭栏忆楚乡。
风雨萧萧欲暮秋，独携孤剑塞垣游。如今虏骑方南牧，莫过阴关第一州。
梦中乘传过关亭，南望莲峰簇簇青。马上正吟归去好，觉来江月满前庭。
送君江上日西斜，泣向江边满树花。若见青云旧相识，为言流落在天涯。
云晴春鸟满江村，还似长安旧日闻。红杏花前应笑我，我今憔悴亦羞君。
记得初生雪满枝，和蜂和蝶带花移。而今花落游蜂去，空作主人惆怅诗。
夕阳滩上立裴回，红蓼风前雪翅开。应为不知栖宿处，几回飞去又飞来。
寂寞阶前见此君，绕栏吟罢却沾巾。异乡流落谁相识，唯有丛篁似主人。
绿波春浪满前陂，极目连云罢亚肥。更被鹭鹚千点雪，破烟来入画屏飞。
为忆长安烂熳开，我今移尔满庭栽。红兰莫笑青青色，曾向龙山泛酒来。
去岁辞巢别近邻，今来空讶草堂新。花开对语应相问，不是村中旧主人。
杖策无言独倚关，如痴如醉又如闲。孤吟尽日何人会，依约前山似故山。
席门无计那残阳，更接檐前七步廊。不羡东都丞相宅，每行吟得好篇章。
庭前芳草绿于袍，堂上诗人欲二毛。多病不禁秋寂寞，雨松风竹莫骚骚。
西望长安白日遥，半年无事驻兰桡。欲将张翰秋江雨，画作屏风寄鲍昭。
夜来江雨宿蓬船，卧听淋铃不忍眠。却忆紫微情调逸，阻风中酒过年年。
江上闲冲细雨行，满衣风洒绿荷声。金骝掉尾横鞭望，犹指庐陵半日程。
不见安期悔上楼，寂寥人对鹭鸶愁。芦花雨急江烟暝，何处潺潺独棹舟。
李白曾歌蜀道难，长闻白日上青天。今朝夜过焦崖阁，始信星河在马前。
昔年爱笑蚕家妇，今日辛勤自养蚕。仍道不愁罗与绮，女郎初解织桑篮。
乱离时节别离轻，别酒应须满满倾。才喜相逢又相送，有情争得似无情。
闺中莫妒新妆妇，陌上须惭傅粉郎。昨夜月明浑似水，入门唯觉一庭香。
何代何王不战争，尽从离乱见清平。如今暴骨多于土，犹点乡兵作戍兵。
处处兵戈路不通，却从山北去江东。黄昏欲到壶关寨，匹马寒嘶野草中。
酒绿花红客爱诗，落花春岸酒家旗。寻思避世为逋客，不醉长醒也是痴。
每吟富贵他人合，不觉汍澜又湿衣。万里日边乡树远，何年何路得同归。
半年辛苦葺荒居，不独单寒腹亦虚。努力且为田舍客，他年为尔觅金鱼。
南邻酒熟爱相招，蘸甲倾来绿满瓢。一醉不知三日事，任他童稚作渔樵。
江村入夏多雷雨，晓作狂霖晚又晴。波浪不知深几许，南湖今与北湖平。
尔来中酒起常迟，卧看南山改旧诗。开户日高春寂寂，数声啼鸟上花枝。
绿映红藏江上村，一声鸡犬似山源。闭门尽日无人到，翠羽春禽满树喧。
见人初解语呕哑，不肯归眠恋小车。一夜娇啼缘底事，为嫌衣少缕金华。
白额频频夜到门，水边踪迹渐成群。我今避世栖岩穴，岩穴如何又见君。
停尊待尔怪来迟，手挈空瓶毷氉归。满面春愁消不得，更看溪鹭寂寥飞。
正向溪头自采苏，青云忽得故人书。殷勤问我归来否，双阙而今画不如。
八月风波似鼓鼙，可堪波上各东西。殷勤早作归来计，莫恋猿声住建溪。
上将鏖兵又欲旋，翠华巡幸已三年。营中不用栽杨柳，愿戴儒冠为控弦。
南邻公子夜归声，数炬银灯隔竹明。醉凭马鬃扶不起，更邀红袖出门迎。
睦州江上水门西，荡桨扬帆各解携。今日天涯夜深坐，断肠偏忆阿银犁。
念尔辛勤岁已深，乱离相失又相寻。他年待我门如市，报尔千金与万金。
由来多感莫凭高，竟日衷肠似有刀。人事任成陵与谷，大河东去自滔滔。
钟陵风雪夜将深，坐对寒江独苦吟。流落天涯谁见问，少卿应识子卿心。
魂归寥廓魄归烟，只住人间十八年。昨日施僧裙带上，断肠犹系琵琶弦。
江头沈醉泥斜晖，却向花前恸哭归。惆怅一年春又去，碧云芳草两依依。
摇落秋天酒易醒，凄凄长似别离情。黄昏倚柱不归去，肠断绿荷风雨声。
若非天上神仙宅，须是人间将相家。想得当时好烟月，管弦吹杀后庭花。
前年相送灞陵春，今日天涯各避秦。莫向尊前惜沈醉，与君俱是异乡人。
淅淅寒流涨浅沙，月明空渚遍芦花。离人偶宿孤村下，永夜闻砧一两家。
三时赐食天厨近，再宿偷吟禁漏清。二十五家齐拔宅，人间已写上升名。
每到月圆思共醉，不宜同醉不成欢。一千二百如轮夜，浮世谁能得尽看。
倾国可能胜效国，无劳冥寞更思回。太真虽是承恩死，只作飞尘向马嵬。
荒骨潜销垒已平，汉家曾说此交兵。如何万古冤魂在，风雨时闻有战声。
长筇自担药兼琴，话著名山即拟寻。从听世人权似火，不能烧得卧云心。
晚学更求来世达，正怀非与百邪侵。古人名在今人口，不合于名不苦心。
初向众中留姓氏，敢期言下致时名。而今马亦知人意，每到门前不肯行。
春雷醉别镜湖边，官显才狂正少年。红烛满汀歌舞散，美人迎上木兰船。
月里路从何处上，江边身合几时归。十年九陌寒风夜，梦扫芦花絮客衣。
几出东堂谢不才，便甘闲望故山回。翻思未是离家久，更有人从外国来。
鹿鸣筵上强称贤，一送离家十四年。同隐海山烧药伴，不求丹桂却登仙。
生为明代苦吟身，死作长江一逐臣。可是当时少知已，不知知己是何人。
别后已闻师得道，不期犹在此山头。昔时霜鬓今如漆，疑是年光却倒流。
日透珠帘见冕旒，六宫争逐百花球。回看不觉君王去，已听笙歌在远楼。
一变姓名离百越，越城犹在范家无。他人不见扁舟意，却笑轻生泛五湖。
嘉陵路恶石和泥，行到长亭日已西。独倚阑干正惆怅，海棠花里鹧鸪啼。
石罅引根非土力，冒寒犹助岳莲光。绿槐生在膏腴地，何得无心拒雪霜。
兵罢淮边客路通，乱鸦来去噪寒空。可怜白骨攒孤冢，尽为将军觅战功。
九衢秋雨掩闲扉，不似干名似息机。贫病却惭墙上土，年来犹自换新衣。
一为鹅子二连花，三望青湖四石斜。惟有岭湖居第五，山前却是宰臣家。
雨中妆点望中黄，句引蝉声送夕阳。忆昔当年随计吏，马蹄终日为君忙。
霓旌引上大罗天，别领新衔意自怜。蝴蝶流莺莫先去，满城春色属群仙。
时人莫讶再还乡，简册分明剑佩光。驷马高车太常乐，登庸门下忆贤良。
清霜散漫似轻岚，玉阙参差万象涵。独上秦台最高处，旧山依约在东南。
烂熳香风引贵游，高僧移步亦迟留。可怜殿角长松色，不得王孙一举头。
倚涧临溪自屈蟠，雪花销尽藓花干。幽枝好折为谈柄，入手方知有岁寒。
春半烟深汴水东，黄金丝软不胜风。轻笼行殿迷天子，抛掷长安似梦中。
背将踪迹向京师，出在先春入后时。落日灞桥飞雪里，已闻南院有看期。
曾搜景象恐通神，地下还应有主人。若把长江比湘浦，离骚不合自灵均。
一自梁园失意回，无人知有掞天才。汉宫不锁陈皇后，谁肯量金买赋来。
蓟北风烟空汉月，湘南云水半蛮边。寒为旅雁暖还去，秦越离家可十年。
师名自越彻秦中，秦越难寻师所从。墨迹两般诗一首，香炉峰下似相逢。
使君曾被蝉声苦，每见词文即为愁。况是楚江鸿到后，可堪西望发孤舟。
江山节被雪霜遗，毒草过秋未拟衰。天不当时命邹衍，亦将寒律入南吹。
玉兔轮中方是树，金鳌顶上别无山。虽然回首见烟水，事主酬恩难便闲。
一枝仙桂已攀援，归去烟涛浦口村。虽恨别离还有意，槐花黄日出青门。
阳数重时阴数残，露浓风硬欲成寒。莫言黄菊花开晚，独占樽前一日欢。
陇雁南飞河水流，秦城千里忍回头。征行浑与求名背，九月中旬往夏州。
金声乃是古诗流，况有池塘春草俦。莫遣宣城独垂号，云山彼此谢公游。
北阙秋期南国身，重关烟月五溪云。风蝉已有数声急，赖在陶家柳下闻。
莫问灵均昔日游，江篱春尽岸枫秋。至今此事何人雪，月照楚山湘水流。
锦江晴碧剑锋奇，合有千年降圣时。天意从来知幸蜀，不关胎祸自蛾眉。
刘超游召郄诜陪，为忆池亭旧赏来。红杏花旁见山色，诗成因触鼓声回。
得人憎定绣芙蓉，爱锁嫦娥出月踪。侍女莫嫌抬素手，拨开珠翠待相逢。
城上风生蜡炬寒，锦帷开处露翔鸾。已知秦女升仙态，休把圆轻隔牡丹。
终向烟霞作野夫，一竿竹不换簪裾。直钩犹逐熊罴起，独是先生真钓鱼。
无人不爱今年闰，月看中秋两度圆。唯恐雨师风伯意，至时还夺上楼天。
掘兰宫里数名郎，好是乘轺出帝乡。两度还家还未有，别论光彩向冠裳。
一朵千英绽晓枝，彩霞堪与别为期。移根若在芙蓉苑，岂向当年有醒时。
紫殿西头月欲斜，曾草临淮上相麻。润笔已曾经奏谢，更飞章句问张华。
六国商於恨最多，良弓休绾剑休磨。君王不剪如簧舌，再得张仪欲奈何。
荆楚南来又北归，分明舌在不应违。怀王本是无心者，笼得苍蝇却放飞。
朝露洒时如濯锦，晚风飘处似遗钿。重门剩著黄金锁，莫被飞琼摘上天。
五树旌封许岁寒，挽柯攀叶也无端。争如涧底凌霜节，不受秦皇乱世官。
杏苑箫声好醉乡，春风嘉宴更无双。凭谁为谑穆天子，莫把瑶池并曲江。
绿绮新裁织女机，摆风摇日影离披。只应青帝行春罢，闲倚东墙卓翠旗。
楚甸秦原万里平，谁教根向路傍生。轻蹄绣毂长相蹋，合是荣时不得荣。
布衣空手取中原，劲卒雄师不足论。楚国八千秦百万，豁开胸臆一时吞。
不用牵心恨画工，帝家无策及边戎。香魂若得升明月，夜夜还应照汉宫。
二百年来事远闻，从龙谁解尽如云。张均兄弟皆何在，却是杨妃死报君。
慈恩雁塔参差榜，杏苑莺花次第游。白日有愁犹可散，青山高卧况无愁。
献书犹未达明君，何事先游岱岳云。惟有春风护冤魄，与生青草盖孤坟。
园绮生虽逢汉室，巢由死不谒尧阶。夫君殁去何人葬，合取夷齐隐处埋。
宿有乔林饮有溪，生来踪迹远尘泥。不知心更愁何事，每向深山夜夜啼。
谁开黄帝桥山冢，明月飞光出九泉。狼藉藓痕磨不尽，黑云残点污秋天。
素手春溪罢浣纱，巧裁明月半弯斜。齐宫合赠东昏宠，好步黄金菡萏花。
山掌林中第一人，鹤书时或问眠云。莫言疏野全无事，明月清风肯放君。
长养薰风拂晓吹，渐开荷芰落蔷薇。青虫也学庄周梦，化作南园蛱蝶飞。
两川花捧御衣香，万岁山呼辇路长。天子还从马嵬过，别无惆怅似明皇。
闲钓江鱼不钓名，瓦瓯斟酒暮山青。醉头倒向芦花里，却笑无端犯客星。
苎萝山下如花女，占得姑苏台上春。一笑不能忘敌国，五湖何处有功臣。
万乘凄凉蜀路归，眼前朱翠与心违。重华不是风流主，湘水犹传泣二妃。
华清宫里打撩声，供奉丝簧束手听。寂寞銮舆斜谷里，是谁翻得雨淋铃。
溪上寒梅初满枝，夜来霜月透芳菲。清光寂寞思无尽，应待琴尊与解围。
绝粒空山秋复春，欲看沧海化成尘。近抛三井更深去，不怕虎狼唯怕人。
雪窦峰前一派悬，雪窦五月无炎天。客尘半日洗欲尽，师到白头林下禅。
自怜三十未西游，傍水寻山过却秋。一夜雨声多少事，不思量尽到心头。
玄德苍黄起卧龙，鼎分天下一言中。可怜蜀国关张后，不见商量徐庶功。
百二山河壮帝畿，关门何事更开迟。应从漏却田文后，每度闻鸡不免疑。
江上闻莺禁火时，百花开尽柳依依。故园兄弟别来久，应到清明犹望归。
桐谷孙枝已上弦，野人犹卧白云边。九天飞锡应相诮，三到行朝二十年。
正月二月村墅闲，馀粮未乏人心宽。南邻雨中揭屋笑，酒熟数家来相看。
猿臂将军去似飞，弯弓百步虏无遗。汉文自与封侯得，何必伤嗟不遇时。
酒醒拨剔残灰火，多少凄凉在此中。炉畔自斟还自醉，打窗深夜雪兼风。
柴门深掩古城秋，背郭缘溪一径幽。不有小园新竹色，君来那肯暂淹留。
天外晓岚和雪望，月中归棹带冰行。相逢半醉吟诗苦，应抵寒猿袅树声。
雨霁长空荡涤清，远山初出未知名。夜来江上如钩月，时有惊鱼掷浪声。
紫微才调复知兵，长觉风雷笔下生。还有枉抛心力处，多于五柳赋闲情。
海上乘查便合仙，若无仙骨未如船。人间亦有支机石，虚被声名到洞天。
陶集篇篇皆有酒，崔诗句句不无杯。醉来已共身安约，让却诗人作酒魁。
篱外谁家不系船，春风吹入钓鱼湾。小童疑是有村客，急向柴门去却关。
买得晨鸡共鸡语，常时不用等闲鸣。深山月黑风雨夜，欲近晓天啼一声。
属城甘雨几经春，圣主全分付越人。俗眼不知青琐贵，江头争看碧油新。
宫花一朵掌中开，缓急翻为敌国媒。六里江山天下笑，张仪容易去还来。
宦途最重是文衡，天与愚夫著盛名。三主礼闱年八十，门生门下见门生。
金榜晓悬生世日，玉书潜记上升时。九华山色高千尺，未必高于第八枝。
未栉凭栏眺锦城，烟笼万井二江明。香风满阁花盈户，树树树梢啼晓莺。
万古亭亭倚碧霄，不成擎亦不成招。何如掬取天池水，洒向人间救旱苗。
顷年曾住此中来，今日重游事可哀。忆得几家欢宴处，家家家业尽成灰。
到处逢人求至药，几回染了又成丝。素丝易染髭难染，墨翟当时合泣髭。
洛阳风景实堪哀，昔日曾为瓦子堆。不是我公重葺理，至今犹是一堆灰。
碧幢仁施合洪钧，桂树林前倍得春。莫恋此时好风景，磻溪不是钓渔人。
南行忽见李深之，手舞如蜚令不疑。任有风流兼蕴藉，天生不似郑都知。
寂寂阴溪水漱苔，尘中将得苦吟来。东峰道士如相问，县令而今不姓梅。
若到江州二林寺，遍游应未出云霞。庐山瀑布三千仞，画破青霄始落斜。
师言结夏入巴峰，云水回头几万重。五月峨眉须近火，木皮领重只如冬。
可怜时节足风情，杏子粥香如冷饧。无奈春风输旧火，遍教人唤作山樱。
无云世界秋三五，共看蟾盘上海涯。直到天头天尽处，不曾私照一人家。
忆昔同游紫阁云，别来三十二回春。白头相见双林下，犹是清朝未退人。
粉墙残月照宫祠，宴阕银瓶一半欹。学语莺儿飞未稳，放身斜坠绿杨枝。
垂白商於原下住，儿孙共死一身忙。木弓未得长离手，犹与官家射麝香。
莫道春花独照人，秋花未必怯青春。四时风雨没时节，共保松筠根底尘。
愁看贼火起诸烽，偷得馀程怅望中。一国半为亡国烬，数城俱作古城空。
一架长条万朵春，嫩红深绿小窠匀。只应根下千年土，曾葬西川织锦人。
数竿苍翠拟龙形，峭拔须教此地生。无限野花开不得，半山寒色与春争。
高拂危楼低拂尘，灞桥攀折一何频。思量却是无情树，不解迎人只送人。
十年兵火真多事，再到禅扉却破颜。唯有两般烧不得，洞庭湖水老僧闲。
三千宫女露蛾眉，笑煮黄金日月迟。麟凤隔云攀不及，空山惆怅夕阳时。
游子离魂陇上花，风飘浪卷绕天涯。一年十二度圆月，十一回圆不在家。
川静星高栎已枯，南山落石水声粗。白云钓客窗中宿，卧数嵩峰听五湖。
爱酒耽棋田处士，弹琴咏史贾先生。御沟临岸有云石，不见鹤来何处行。
十万里程多少碛，沙中弹舌授降龙。五天到日应头白，月落长安半夜钟。
古来无此战争功，日日戈船卷海风。一遇灵鳌开睡眼，六朝灰尽九江空。
主人寂寞客屯邅，愁绝终南满案前。乞取中庭藤五尺，为君高劚扣青天。
贾生诗卷惠休装，百叶莲花万里香。供得半年吟不足，长须字字顶司仓。
毛褐斜肩背负经，晓思吟入窦山青。峰前野水横官道，踏着秋天三四星。
不羡王公与贵人，唯将云鹤自相亲。闲来石上观流水，欲洗禅衣未有尘。
入云晴劚茯苓还，日暮逢迎木石间。看待诗人无别物，半潭秋水一房山。
水木清凉夜直厅，愁人楼上唱寒更。坐劳同步帘前月，鼠动床头印锁声。
吟上山前数竹枝，叶翻似雪落霏霏。枕前明月谁动影，睡里惊来不觉归。
雨涩秋刀剃雪时，庵前曾礼草堂师。居人昨日相过说，鹤已生孙竹满池。
葛洪卷与江淹赋，名动天边傲石居。两蜀词人多载后，同君讳却马相如。
春日迟迟春草绿，野棠开尽飘香玉。绣岭宫前鹤发翁，犹唱开元太平曲。
月笼翠叶秋承露，风亚繁梢暝扫烟。知道雪霜终不变，永留寒色在庭前。
桂冷香闻十里间，殿台浑不似人寰。日斜回首江头望，一片晴云落后山。
无客不言云外见，为文长遣世间知。一声松径寒吟后，正是前山雪下时。
细腰宫尽旧城摧，神女归山更不来。唯有楚江斜日里，至今犹自绕阳台。
王母阶前种几株，水晶帘内看如无。只应汉武金盘上，泻得珊珊白露珠。
记得花开雪满枝，和蜂和蝶带花移。如今花落游蜂去，空作主人惆怅诗。
兰蕙芬香见玉姿，路傍花笑景迟迟。苎萝山下无穷意，并在三乡惜别时。
女儿山前岚气低，佳人留恨此中题。不知云雨归何处，空使王孙见即迷。
浣纱游女出关东，旧迹新词一梦中。槐陌柳亭何限事，年年回首向春风。
来时欢笑去时哀，家国迢迢向越台。待写百年幽思尽，故宫流水莫相催。
红粉萧娘手自题，分明幽怨发云闺。不应更学文君去，泣向残花归剡溪。
无姓无名越水滨，芳词空怨路傍人。莫教才子偏惆怅，宋玉东家是旧邻。
会稽王谢两风流，王子沉沦谢女愁。归思若随文字在，路傍空为感千秋。
洛川依旧好风光，莲帐无因见女郎。云雨散来音信断，此生遗恨寄三乡。
南北千山与万山，轩车谁不思乡关。独留芳翰悲前迹，陌上恐伤桃李颜。
忽闻梅福来相访，笑著荷衣出草堂。儿童不惯见车马，走入芦花深处藏。
蓬头稚子学垂纶，侧坐莓苔草映身。路人借问遥招手，怕得鱼惊不应人。
引君来访洞中仙，新月如眉拂户前。领取嫦娥攀取桂，便从陵谷一时迁。
寻常凡木最轻樗，今日寻樗桂不如。汉高新破咸阳后，英俊奔波遂吃虚。
言自云山访我来，每闻奇秘觉叨陪。吾师不饮人间酒，应待流霞即举杯。
霜髭拥颔对穷秋，著白貂裘独上楼。向北望星提剑立，一生长为国家忧。
绝顶新秋生夜凉，鹤翻松露滴衣裳。前峰月映半江水，僧在翠微开竹房。
灵江江上帻峰寺，三十年来两度登。野鹤尚巢松树遍，竹房不见旧时僧。
清秋绝顶竹房开，松鹤何年去不回。惟有前峰明月在，夜深犹过半江来。
历代兴亡亿万心，圣人观古贵知今。古今成败无多事，月殿花台幸一吟。
考摭妍媸用破心，剪裁千古献当今。闲吟不是闲吟事，事有闲思闲要吟。
有国由来在得贤，莫言兴废是循环。武侯星落周瑜死，平蜀降吴似等闲。
一树繁英夺眼红，开时先合占东风。可怜地僻无人赏，抛掷深山乱木中。
夹路轻风撼柳条，雨侵春态动无憀。采香陌上谁家女，湿损钗头翡翠翘。
满城春色花如雪，极目烟光月似钩。总是动人乡思处，更堪容易上高楼。
汉武年高慢帝图，任人曾不问贤愚。直饶四老依前出，消得江充宠佞无。
门掩松萝一径深，偶携藜杖出前林。谁知尽日看山坐，万古兴亡总在心。
点点渔灯照浪清，水烟疏碧月胧明。小滩惊起鸳鸯处，一双采莲船过声。
家隔西秦无远信，身随东洛度流年。病来旅馆谁相问，牢落闲庭一树蝉。
旅怀秋兴正无涯，独倚危楼四望赊。谷变陵迁何处问，满川空有旧烟霞。
雪冻阴河半夜风，战回狂虏血漂红。据鞍遥指长安路，须刻麟台第一功。
愁听南楼角又吹，晓鸡啼后更分离。如何销得凄凉思，更劝灯前酒一卮。
霜梅先拆岭头枝，万卉千花冻不知。留得和羹滋味在，任他风雪苦相欺。
入谷先生一阵香，异花奇木簇禅堂。可怜门外高低路，万毂千蹄日日忙。
茅屋萧寥烟暗后，松窗寂历月明初。此时谁念孤吟客，唯有黄公一帙书。
天上瑶池覆五云，玉麟金凤好为群。不须更饮人间水，直是清流也汗君。
悠悠信马春山曲，芳草和烟铺嫩绿。正被离愁著莫人，那堪更过相思谷。
圣泽安排当散地，贤侯优贷借新居。闲中亦有闲生计，写得南华一部书。
乱云堆里结茅庐，已共红尘迹渐疏。莫问野人生计事，窗前流水枕前书。
行尽江南数十程，晓风残月入华清。朝元阁上西风急，都入长杨作雨声。
种茶岩接红霞坞，灌稻泉生白石根。皤腹老翁眉似雪，海棠花下戏儿孙。
短羽新来别海阳，真珠高卷语雕梁。佳人未必全听尔，正把金针绣凤凰。
碧坞烟霞昼未开，游人到处尽裴回。凭谁借问岩前叟，曾托吾皇一梦来。
于公恸哭三年旱，邹衍含愁五月霜。今我幽愁还似古，皇天无语但苍苍。
秦地城池二百年，何期如此贱田园。一顷麦苗硕伍米，三间堂屋二千钱。
位乖燮理致伤残，四面墙匡不忍看。正是花时堪下泪，相公何必更追欢。
昔日郎君今刺史，朱元依旧守朱门。今朝竹马诸童子，尽是当时竹马孙。
一种芳菲出后庭，却输桃李得佳名。谁能为向天人说，从此移根近太清。
待到秋来九月八，我花开后百花杀。冲天香阵透长安，满城尽带黄金甲。
记得当年草上飞，铁衣著尽著僧衣。天津桥上无人识，独倚栏干看落晖。
汩没朝班愧不才，谁能低折向尘埃。青山得去且归去，官职有来还自来。
魂归寥廓魄归泉，只住人间十五年。昨日施僧裙带上，断肠犹系琵琶弦。
一别人间岁月多，归来人事已销磨。惟有门前鉴池水，春风不改旧时波。
华夷图上见洋川，知在青山绿水边。官闲最好游僧舍，江近应须买钓船。
高却垣墙钥却门，监丞从此罢垂纶。池中鱼鳖应相贺，从此方知有主人。
社公今日没心情，为乞治聋酒一瓶。恼乱玉堂将欲遍，依稀巡到第三厅。
千年埋没竟何为，变化宜将万物齐。安得风胡借方便，铸成神剑斩鲸鲵。
古寺松轩雨声别，寒窗听久诗魔发。记得年前在赤城，石楼梦觉三更雪。
万叶红绡剪尽春，丹青任写不如真。风光九十无多日，难惜尊前折赠人。
平吞六国更何求，童女童男问十洲。沧海不回应怅望，始知徐福解风流。
家临泾水隔秦川，来往关河路八千。堪恨此身何处老，始皇桥畔又经年。
昭裔登庸汝未登，凤池鸡树冷如冰。何如且作宣徽使，免被人呼粥饭僧。
折花携酒看龙窝，镂玉长旌俊彦过。他日各为云外客，碧纱笼却又如何。
池莲憔悴无颜色，园竹低垂减翠阴。园竹池莲莫惆怅，相看恰似主人心。
金殿试回新折桂，将军留辟向江城。思量一醉犹难得，辜负扬州管记名。
风柳摇摇无定枝，阳台云雨梦中归。他年蓬岛音尘断，留取尊前旧舞衣。
日高闲步下堂阶，细草春莎没绣鞋。折得玫瑰花一朵，凭君簪向凤凰钗。
琼节高吹宿凤枝，风流交我立忘归。最怜瑟瑟斜阳下，花影相和满客衣。
他皆携酒寻芳去，我独关门好静眠。唯有杨花似相觅，因风时复到床前。
不嗟白发曾游此，不叹征帆无了期。尽日凭阑谁会我，只悲不见韩垂诗。
几年不到东岩下，旧住僧亡屋亦无。寒日萧条何物在，朽松经烧石池枯。
偶罢阿衡来典郡，固无闲物可应官。凭君为报群胥道，莫作循州刺史看。
春来涨水流而活，晓色西山势似行。玉洞主人经劫在，携竿步步就长生。
跁跒为诗跁跒书，不封将去寄仙都。仙翁拍手应相笑，得似秦朝次仲无。
独宿大中年里寺，樊笼得出事无心。寒山梦觉一声磬，霜叶满林秋正深。
仙界路遥云缥缈，古坛风冷叶萧骚。后来岂合言淹滞，一尉升腾道最高。
园林萧洒闻来久，欲访因循二十秋。今日开襟吟不尽，碧山重叠水长流。
那堪雨后更闻蝉，溪隔重湖路七千。忆昔故园杨柳岸，全家送上渡头船。
五斗徒劳谩折腰，三年两鬓为谁焦。今朝官满重归去，还挈来时旧酒瓢。
一从携手阻戈鋋，屈指如今已十年。长记二林同宿夜，竹斋听雨共忘眠。
蝶散莺啼尚数枝，日斜风定更离披。看多记得伤心事，金谷楼前委地时。
暂到高唐晓又还，丁香结梦水潺潺。不知云雨归何处，历历空留十二山。
岸柳萧疏野荻秋，都门行客莫回头。一条灞水清如剑，不为离人割断愁。
杀声沈后野风悲，汉月高时望不归。白骨已枯沙上草，家人犹自寄寒衣。
一宵何期此灵境，五粒松香金地冷。西僧示我高隐心，月在中峰葛洪井。
阖闾宫娃能采莲，明珠作佩龙为船。三千巧笑不复见，江头废苑花年年。
青冥结根易倾倒，沃洲山中双树好。琉璃宫殿无斧声，石上萧萧伴僧老。
竹斋睡余柘浆清，麟凤诱我劳此生。勿忆天台掩书坐，涧云起尽红峥嵘。
芙蓉楼中饮君酒，骊驹结言春杨柳。豫章花落不见归，一望东风堪白首。
九十春光在何处，古人今人留不住。年年白眼向黔娄，唯放蛴螬飞上树。
绿衣宛地红倡倡，熏风似舞诸女郎。南邻荡子妇无赖，锦机春夜成文章。
古道夤缘蔓黄葛，桓伊冢西春水阔。村翁莫倚横浦罾，一半鱼虾属鹈獭。
春山杜鹃来几日，夜啼南家复北家。野人听此坐惆怅，恐畏踏落东园花。
千里潺湲建溪路，梦魂一夕西归去。龙舼欲上巴兽滩，越王金鸡报天曙。
洪崖岭上秋月明，野客枕底章江清。蓬壶宫阙不可梦，一一入楼归雁声。
十年蓬转金陵道，长哭青云身不早。故乡逢尽白头人，清江颜色何曾老。
黄鹤春风二千里，山人佳期碧江水。携琴一醉杨柳堤，日暮龙沙白云起。
近来诗思清于水，老去风情薄似云。已向升天得门户，锦衾深愧卓文君。
金栏白的善篸差，双凤夜伴江南栖。十洲人听玉楼晓，空向千山桃杏枝。
何年种芝白云里，人传先生老莱子。消磨世上名利心，澹若岩间一流水。
忆昔鄱阳旅游日，曾听南家争捣衣。今夜重开旧砧杵，当时还见雁南飞。
闲来仙观问希夷，云满星坛水满池。羽客不知何处去，洞前花落立多时。
行杯酌罢歌声歇，不觉前汀月又生。自是离人魂易断，落花芳草本无情。
松桂烟霞蔽梵宫，诗流闲去访支公。石堂磬断相逢夜，五老月生溪影空。
早是春愁触目生，那堪春夕酒初醒。贯珠声罢人归去，半落桃花月在庭。
暮春滴血一声声，花落年年不忍听。带月莫啼江畔树，酒醒游子在离亭。
千峰雪尽鸟声春，日永孤吟野水滨。霄汉路岐升未得，花时空拂满衣尘。
巫峡云深湘水遥，更无消息梦空劳。梦回深夜不成寐，起立闲庭花月高。
危言危行是男儿，倚伏相牵岂足悲。莫向汀洲时独立，悠悠斜日照江蓠。
功名未立诚非晚，骨肉分飞又入秋。枕上不堪残梦断，壁蛩窗月夜悠悠。
渔休渭水兴周日，龙起南阳相蜀时。不遇文王与先主，经天才业拟何为。
残烛犹存月尚明，几家帏幌梦魂惊。星河渐没行人动，历历林梢百舌声。
影未沈山水面红，遥天雨过促征鸿。魂销举子不回首，闲照槐花驿路中。
香尘未歇暝烟收，城满笙歌事胜游。自是离人睡长早，千家帘卷月当楼。
懒穿幽径冲鸣鸟，忍踏清阴损翠苔。不似闭门欹枕听，秋声如雨入轩来。
一梦奢华去不还，断墙花发岂堪看。玉纤素绠知何处，金井梧枯碧甃寒。
鸂鶒双飞下碧流，蓼花蘋穗正含秋。茜裙二八采莲去，笑冲微雨上兰舟。
竹轩临水静无尘，别后凫鹥入梦频。杜若菰蒲烟雨歇，一溪春色属何人。
长涯烟水又含秋，吏散时时独上楼。信断兰台乡国远，依稀王粲在荆州。
送别人归春日斜，独鞭羸马指天涯。月生江上乡心动，投宿匆忙近酒家。
极目青青垄麦齐，野塘波阔下凫鹥。阳乌景暖林桑密，独立闲听戴胜啼。
晚凉含笑上兰舟，波底红妆影欲浮。陌上少年休植足，荷香深处不回头。
沉沉楼影月当午，冉冉风香花正开。芳草迢迢满南陌，王孙何处不归来。
门外尘飞暑气浓，院中萧索似山中。最怜煮茗相留处，疏竹当轩一榻风。
泥书捧处圣恩新，许觐庭闱养二亲。蝼蚁至微宁足数，未知何处答穹旻。
烟波涉历指家林，欲到家林惧却深。得信慈亲痾瘵减，当时宽勉采兰心。
春霖催得锁烟浓，竹院莎斋径小通。谁爱落花风味处，莫愁门巷衬残红。
如峰形状在西郊，未见从龙上泬寥。多谢好风吹起后，化为甘雨济田苗。
永巷苔深户半开，床头书剑积尘埃。最怜小槛疏篁晚，幽鸟双双何处来。
红花颜色掩千花，任是猩猩血未加。染出轻罗莫相贵，古人崇俭诫奢华。
溪上高眠与鹤闲，开樽留我待柴关。园林月白秋霖歇，一夜泉声似故山。
睡觉花阴芳草软，不知明月出墙东。杯盘狼藉人何处，聚散空惊似梦中。
烟霞聚散通三岛，星斗分明在一壶。笑说余杭沽酒去，蔡家重要会麻姑。
落絮飞花日又西，踏青无侣草萋萋。交亲书断竟不到，忍听黄昏杜宇啼。
水乡明月上晴空，汀岛香生杜若风。不是当年独醒客，且沽村酒待渔翁。
月冷莎庭夜已深，百虫声外有清音。诗情正苦无眠处，愧尔阶前相伴吟。
宦途憔悴雪生头，家计相牵未得休。红蓼白蘋消息断，旧溪烟月负渔舟。
沈沈石室疏钟后，寂寂莎池片月明。多少学徒求妙法，要于言下悟无生。
坛畔归云冷湿襟，拂苔移石坐花阴。偶然醒得庄周梦，始觉玄门兴味深。
风狂雨暗舟人惧，自委神明志不邪。投得苇湾波浪息，岸头烟火近人家。
江岛穷秋木叶稀，月高何处捣寒衣。苦嗟不见登龙客，此夜悠悠一梦飞。
星河耿耿正新秋，丝竹千家列彩楼。可惜穿针方有兴，纤纤初月苦难留。
瓮中竹叶今朝熟，鉴里桃花昨日开。为报广寒攀桂客，莫辞相访共衔杯。
陇头休听月明中，妙竹嘉音际会逢。见尔樽前吹一曲，令人重忆许云封。
启鉴悠悠两鬓苍，病来心绪易凄凉。知音不到吟还懒，锁印开帘又夕阳。
比寻禅客叩禅机，澄却心如月在池。松下偶然醒一梦，却成无语问吾师。
苇岸风高宿雁惊，维舟特地起乡情。渔儿隔水吹横笛，半夜空江月正明。
砧杵谁家夜捣衣，金风淅淅露微微。月中独坐不成寐，旧业经年未得归。
池塘多谢久淹留，长得霜翎放自由。好去蒹葭深处宿，月明应认旧江秋。
幽人春望本多情，况是花繁月正明。竟夕无言亦无寐，绕阶芳草影随行。
闻君孤棹泛荆溪，陇首云随别恨飞。杜牧旧居凭买取，他年藜杖愿同归。
我多吏事君多病，寂绝过从又几旬。前日龙山烟景好，风前落帽是何人。
衡门寂寂逢迎少，不见仙郎向五旬。莫问龙山前日事，菊花开却为闲人。
一宿秋风未觉凉，数声宫漏日犹长。林泉无计消残暑，虚向华池费稻粱。
从来未面李先生，借我西窗卧月明。二十三家同愿识，素骡何日暂还城。
纶闱放逐知何道，桂苑风流且暂归。莫问升迁桥上客，身谋疏拙旧心违。
传神踪迹本来高，泽畔形容愧彩毫。京邑功臣多伫望，凌烟阁上莫辞劳。
暮春桥下手封书，寄向江南问越姑。不道诸郎少欢笑，经年相别忆侬无。
一幅轻绡寄海滨，越姑长感昔时恩。欲知别后情多少，点点凭君看泪痕。
瑶坛醮罢晚云开，羽客分飞俗士回。为报移文不须勒，未曾游处待重来。
远使程途未一分，离心常要醉醺醺。那堪彭泽门前立，黄菊萧疏不见君。
怜君送我至南康，更忆梅花庾岭芳。多少仙山共游在，愿君百岁尚康强。
琼瑶一簇带花来，便断苍苔手自栽。喜见唐昌旧颜色，为君判病酌金罍。
暑天频雨亦频晴，帘外闲云重复轻。珍重一壶酬绝唱，向风遥想醉吟声。
今朝湖上送春归，万顷澄波照白髭。笑折残花劝君酒，金丹成熟是何时。
绣衣乘驿急如星，山水何妨寄野情。肯向九仙台下歇，闲听孟叟醉吟声。
三年耀武群雄服，一日回銮万国春。南北通欢永无事，谢恩归去老陪臣。
燧林芳草绵绵思，尽日相携陟丽谯。别后巏嵍山上望，羡君时复见王乔。
崇霞台上神仙客，学辨痴龙艺最多。盛德好将银管述，丽词堪与雪儿歌。
经旬因雨不重来，门有蛛丝径有苔。再向白莲亭上望，不知花木为谁开。
塞诏东来淝水滨，时情惟望秉陶钧。将军一阵为功业，忍见沙场百战人。
翡翠戏翻荷叶雨，鹭鸶飞破竹林烟。时沽村酒临轩酌，拟摘新茶靠石煎。
啖肉先生欲上升，黄云踏破紫云崩。龙腰鹤背无多力，传与麻姑借大鹏。
札札机声晓复晡，眼穿力尽竟何如。美人一曲成千赐，心里犹嫌花样疏。
雷轰叠鼓火翻旗，三异翩翩试水师。惊起黑龙眠不得，狂风猛雨不多时。
星使南驰入楚重，此山偏得驻行踪。落花满地月华冷，寂寞旧山三四峰。
几宵烟月锁楼台，欲寄侯门荐下才。满面尘埃人不识，谩随流水出山来。
碧岩深洞恣游遨，天与芦花作羽毛。要识此来栖宿处，上林琼树一枝高。
安排唐祚革强吴，尽是先生作计谟。一个孩儿拚不得，让皇百口合何如。
龙舟轻飐锦帆风，正值宸游望远空。回首皖公山色翠，影斜不到寿杯中。
岳寺春深睡起时，虎跑泉畔思迟迟。蜀茶倩个云僧碾，自拾枯松三四枝。
大夫名价古今闻，盘屈孤贞更出群。将谓岭头闲得了，夕阳犹挂数枝云。
才离海岛宿江滨，应梦笙歌作近邻。减省雕梁并头语，画堂中有未归人。
王孙还是负佳期，玉马追游日渐西。独上郊原人不见，鹧鸪飞过落花溪。
忘餐为恋满枝红，锦障频移护晚风。客散酒酣归未得，栏边独立月明中。
王母妆成镜未收，倚栏人在水精楼。笙歌莫占清光尽，留与溪翁一钓舟。
寒食寻芳游不足，溪亭还醉绿杨烟。谁家花落临流树，数片残红到槛前。
列宿回元朝北极，爽神晞露滴楼台。佳人卷箔临阶砌，笑指庭花昨夜开。
台榭沈沈禁漏初，麝烟红蜡透虾须。雕笼鹦鹉将栖宿，不许鸦鬟转辘轳。
银河昨夜降醍醐，洒遍坤维万象苏。疑是鲛人曾泣处，满池荷叶捧真珠。
古殿烟霞簇画屏，直疑踪迹到蓬瀛。碧桃满地眠花鹿，深院松窗捣药声。
铜龙看却送春来，莫惜颠狂酒百杯。吟鬓就中专拟白，那堪更被二更催。
戴星先捧祝尧觞，镜里堪惊两鬓霜。好是灯前偷失笑，屠苏应不得先尝。
四邻侵我我从伊，毕竟须思未有时。试上含元殿基望，秋风秋草正离离。
紫云楼下曲江平，鸦噪残阳麦陇青。莫上慈恩最高处，不堪看又不堪听。
垂老无端用意乖，谁知道侣厌清斋。如今又采蘼芜去，辜负张君绣靸鞋。
辛勤得茧不盈筐，灯下缫丝恨更长。著处不知来处苦，但贪衣上绣鸳鸯。
试问朝中为宰相，何如林下作神仙。一壶美酒一炉药，饱听松风白昼眠。
迸出班犀数十株，更添幽景向蓬壶。出来似有凌云势，用作丹梯得也无。
徐徐出土非人种，枝叶难投日月壶。为是因缘生此地，从他长养譬如无。
扫石耕山旧子真，布衣草履自随身。石崖壁立题诗处，知是当年凤阁人。
九重天子人中贵，五等诸侯阃外尊。争似布衣云水客，不将名字挂乾坤。
四十里城花发时，锦囊高下照坤维。虽妆蜀国三秋色，难入豳风七月诗。
草履初登南岳船，铜瓶犹贮北山泉。衡阳旧寺春归晚，门锁寒潭几树蝉。
内人晓起怯春寒，轻揭珠帘看牡丹。一把柳丝收不得，和风搭在玉栏杆。
病起正当秋阁迥，酒醒迎对夜涛寒。炉中药熟分僧饭，枕上琴闲借客弹。
桑田一变赋归来，爵禄焉能浼我哉。黄犊依然花竹外，清风万古凛荆台。
春江潋潋清且急，春雨濛濛密复疏。一曲狂歌两行泪，送君兼寄故乡书。
坏墙风雨几经春，草色盈庭一座尘。自是神明无感应，盛衰何得却由人。
柏树松阴覆竹斋，罢烧药灶纵高怀。世间应少山间景，云绕青松水绕阶。
延寿溪头叹逝波，古今人事半销磨。昔除正字今何在，所谓人生能几何。
柴桑分邑载图经，屈曲山光展画屏。最是芦洲东北望，人家残照隔烟汀。
游丝垂幄雨依依，枝上红香片片飞。把酒问春因底意，为谁来后为谁归。
花枝千万趁春开，三月瓓珊即自回。剩向东园种桃李，明年依旧为君来。
首出崔嵬占上游，迥存浓翠向荆州。空闻别有回山力，却见长江曲尺流。
秋染棠梨叶半红，荆州东望草平空。谁知孤宦天涯意，微雨萧萧古驿中。
隐几经旬疾未痊，孤灯孤驿若为眠。郡楼昨夜西风急，一一更筹到枕前。
曾上青泥蜀道难，架空成路入云寒。如何却向巴东去，三十六盘天外盘。
偶泊巴东古县前，宦情乡思两绵绵。不堪蜡炬烧残泪，雨打船窗半夜天。
粉英香萼一般般，无限行人立马看。村女浴蚕桑柘绿，枉将颜色忍春寒。
大石岭头梅欲发，南陵陂上雪初飞。苦无酒解愁成阵，又附兰桡向秭归。
冷杉枯柏路盘空，毛发生寒略略风。两汉真仙在何处，巡香行绕蕊珠宫。
庙前溪水流潺潺，庙中修竹声珊珊。襄王一梦杳难问，晚晴天气归云闲。
春寒天气下瞿塘，大壤溪前柳线长。须信孤云似孤宦，莫将乡思附归艎。
寂寂无聊九夏中，傍檐依壁待清风。壮图奇策无人问，不及南阳一卧龙。
西斋新竹两三茎，也有风敲碎玉声。莫恨移来栏槛远，譬如元本此间生。
行尽疏林见小桥，绿杨深处有红蕉。无端眼界无分别，安置心头不肯销。
落日西山近一竿，世间恩爱极难拚。近来不作颠狂事，免被冤家恶眼看。
曳履优容日日欢，须言达德倍汍澜。韶光今已输先手，领得蠙珠掌上看。
惆怅兴亡系绮罗，世人犹自选青娥。越王解破夫差国，一个西施已是多。
一阵雨声归岳峤，两条寒色下潇湘。客吟晚景停孤棹，僧踏清阴彻上方。
孤猿锁槛岁年深，放出城南百丈林。绿水任从联臂饮，青山不用断肠吟。
古寺临江间碧波，石梯深入白云窠。僧禅寂寂无人迹，满地落花春又过。
传闻烛下调红粉，明镜台前别作春。不须面上浑妆却，留著双眉待画人。
梁代真人上紫微，水盘山脚五云飞。松杉老尽无消息，犹得千年一度归。
岂肯闲寻竹径行，却嫌丝管好蛙声。自从煮鹤烧琴后，背却青山卧月明。
端溪石砚宣城管，王屋松烟紫兔毫。更得孤卿老书札，人间无此五般高。
阴香装艳入青纱，还与欹眠好事家。梦里却成山色雨，沈山不敢斗青华。
尝闻烧尾便拏空，只过天门更一重。大禹未生门未凿，可能天下总无龙。
烂熳红霞光照衣，苔封白石路微微。华阳洞里何人在，落尽松花不见归。
人间几日变桑田，谁识神仙洞里天。短促虽知有殊异，且须欢醉在生前。
绿罗裙上标三棒，红粉腮边泪两行。抄手向前咨大使，这回不敢恼儿郎。
轮廓休夸四字书，红窠写出对庭除。时时买得佳人笑，本色金钱却不如。
轻花细叶满林端，昨夜春风晓色寒。黄鸟不堪愁里听，绿杨宜向雨中看。
斜雨飞丝织晚风，疏帘半卷野亭空。荷花开尽秋光晚，零落残红绿沼中。
绮荐银屏空积尘，柳眉桃脸暗销春。不须更学阳台女，为雨为云趁恼人。
向前不信别离苦，而今自到别离处。两行粉泪红阑干，一朵芙蕖带残露。
霜月正高鹦鹉洲，美人清唱发红楼。乡心暗逐秋江水，直到吴山脚下流。
马转栎林山鸟飞，商溪流水背残晖。行人几在青云路，底事风尘犹满衣。
一囊书重百余斤，邮吏宁知去计贫。莫讶偏吟望乡句，明朝便见岭南人。
此地修行山几枯，草堂生计只瓶盂。支郎既解除艰险，试看人心平得无。
出门争走九衢尘，总是浮生不了身。惟有水田衣下客，大家忙处作闲人。
独入深山信脚行，惯当貙虎不曾惊。路傍花发无心看，惟见枯枝刮眼明。
无端舍钓学干名，不得溪山养性情。自省此身非达者，今朝羞拜四先生。
曾为汉帝眼中人，今作狂胡陌上尘。身死不知多少载，冢花犹带洛阳春。
巡堤听唱竹枝词，正是月高风静时。独向东南人不会，弟兄俱在楚江湄。
憔悴容华怯对春，寂寥宫殿锁闲门。此身却羡宫中树，不失芳时雨露恩。
背云冲石出深山，浅碧泠泠一带寒。不独有声流出此，会归沧海助波澜。
日高邻女笑相逢，慢束罗裙半露胸。莫向秋池照绿水，参差羞杀白芙蓉。
牢落画堂空锁尘，荒凉庭树暗消春。豪家莫笑此中事，曾见此中人笑人。
旧业分明桂水头，人归业尽水东流。春风日暮江头立，不及渔人有钓舟。
五湖春水接遥天，国破君亡不记年。惟有妖娥曾舞处，古台寂寞起愁烟。
水会三川漾碧波，雕阴人唱采花歌。旧时白翟今荒壤，苇谷凄凄风雨多。
今日汉家探使回，蚁叠胡兵来未歇。春风渭水不敢流，总作六军心上血。
放尔千山万水身，野泉晴树好为邻。啼时莫近潇湘岸，明月孤舟有旅人。
江岛濛濛烟霭微，绿芜深处刷毛衣。渡头惊起一双去，飞上文君旧锦机。
钟尽疏桐散曙鸦，故山烟树隔天涯。西风一夜秋塘晓，零落几多红藕花。
高柳螀啼雨后秋，年光空感泪如流。满湖菱荇东归晚，闲倚南轩尽日愁。
身逐烟波魂自惊，木兰舟上一帆轻。云中有寺在何处，山底宿时闻磬声。
柳絮飞来别洛阳，梅花落后到三湘。世情已逐浮云散，离恨空随江水长。
扰扰都城晓又昏，六街车马五侯门。箕山渭水空明月，可是巢由绝子孙。
江上春风留客舟，无穷归思满东流。与君尽日闲临水，贪看飞花忘却愁。
怨抱霜枝向月啼，数声清绕郡城低。那堪日夜有云雨，便似巫山与建溪。
汉江江水水连天，被谪宜阳路几千。为问野人山鸟语，问予归棹是何年。
百尺古松松下寺，宝幡朱盖画珊珊。闲庭甘露几回落，青石绿苔犹未干。
山中殷勤弟别兄，兄还送弟下山行。芦花飞处秋风起，日暮不堪闻雁声。
扰扰东西南北情，何人于此悟浮生。还缘无月春风夜，暂得独闻流水声。
昨夜圆非今夜圆，却疑圆处减婵娟。一年十二度圆缺，能得几多时少年。
荒郊古陌时时断，野水浮云处处秋。唯有河边衰柳树，蝉声相送到扬州。
惜养来来岁月深，笼开不见意沈吟。也知只在秋江上，明月芦花何处寻。
几到坛边登阁望，因思遗迹咏今朝。当时为有重华出，不是先生傲帝尧。
星彩满天朝北极，源流是处赴东溟。为臣为子不忠孝，辜负宣尼一卷经。
曾闻仙子住天台，欲结灵姻愧短才。若许随君洞中住，不同刘阮却归来。
拂拂云衣冠紫烟，已为丁令一千年。留君且伴居山客，幸有松梢明月天。
供奉三朝四十年，圣时流落发衰残。贪将乐府歌明代，不把清吟换好官。
夕照纱窗起暗尘，青松绕殿不知春。君看白首诵经者，半是宫中歌舞人。
拜玉亭前闲送客，此时孤恨感离乡。寻思往岁绝缨事，肯向朱门泣夜长。
初月如弓未上弦，分明挂在碧霄边。时人莫道蛾眉小，三五团圆照满天。
圣运潜符瑞玉龙，自兴云雨更无踪。不如渭水沙中得，争保銮舆复九重。
苍藤古木几经春，旧祀祠堂小水滨。行客谩陈三酎酒，大夫元是独醒人。
昔日偏沾雨露荣，德皇西幸赐嘉名。马嵬此去无多地，合向杨妃冢上生。
元和天子丙申年，三十三人同得仙。袍似烂银文似锦，相将白日上青天。
执板狂歌乞个钱，尘中流浪且随缘。直饶到老常如此，犹胜危时弄化权。
破额幞头衫也穿，使君犹许对华筵。今朝幸倚文章守，遮莫青蛾笑揭天。
学织缭绫功未多，乱拈机杼错抛梭。莫教官锦行家见，把此文章笑杀他。
昨日朝天过紫微，醮坛风冷杏花稀。碧桃泥我传消息，何事人间更不归。
鹤老芝田鸡在笼，上清那与俗尘同。既言白日升仙去，何事人间有殡宫。
翠微寺本翠微宫，楼阁亭台几十重。天子不来僧又去，樵夫时倒一株松。
野鹊滩西一棹孤，月光遥接洞庭湖。堪嗟回雁峰前过，望断家山一字无。
涧水泠泠声不绝，溪流茫茫野花发。自去自来人不知，归时常对空山月。
三十骅骝一烘尘，来时不锁杏园春。杨花满地如飞雪，应有偷游曲水人。
分飞南渡春风晚，却返家林事业空。无限离情似杨柳，万条垂向楚江东。
三月江南花满枝，风轻帘幕燕争飞。游人休惜夜秉烛，杨柳阴浓春欲归。
花萼楼前春正浓，濛濛柳絮舞晴空。金钱掷罢娇无力，笑倚栏干屈曲中。
林下材华虽可尚，笔端人物更清妍。如何不出深闺里，能以丹青写外边。
四百余峰海上排，根连蓬岛荫天台。百灵若为移中土，蒿华都为一小堆。
因随八马上仙山，顿隔尘埃物象闲。只恐西追王母宴，却忧难得到人间。
浓树禁花开后庭，饮筵中散酒微醒。濛濛雨草瑶阶湿，钟晓愁吟独倚屏。
尽日池边钓锦鳞，芰荷香里暗消魂。依稀纵有寻香饵，知是金钩不肯吞。
楚竹燕歌动画梁，春兰重换舞衣裳。公孙开阁招嘉客，知道浮荣不久长。
何事潘郎恋别筵，欢情未断妾心悬。汰王滩下相思处，猿叫山山月满船。
春来引步暂寻游，愁见风光倚寺楼。正好开怀对烟月，双眉不觉自如钩。
君是烟霄折桂身，圣朝方切用儒珍。正堪西上文场战，空向途中泥妇人。
晓妆初罢眼初瞤，小玉惊人踏破裙。手把红笺书一纸，上头名字有郎君。
东风未放晓泥干，红药花开不奈寒。待得天晴花已老，不如携手雨中看。
偶辞幽隐在临邛，行止坚贞比涧松。何事政清如水镜，绊他野鹤在深笼。
鱼雁回时写报音，难凭锉蘖数年心。虽然情断沙吒后，争奈平生怨恨深。
深洞莺啼恨阮郎，偷来花下解珠珰。碧云飘断音书绝，空倚玉箫愁凤凰。
花笺制叶寄郎边，的的寻鱼为妾传。并蒂已看灵鹊报，倩郎早觅买花船。
思君远别妾心愁，踏翠江边送画舟。欲待相看迟此别，只忧红日向西流。
画檐春燕须同宿，兰浦双鸳肯独飞。长恨桃源诸女伴，等闲花里送郎归。
相思只恨难相见，相见还愁却别君。愿得化为松上鹤，一双飞去入行云。
从来学制斐然诗，不料霜台御史知。忽见便教随命去，恋恩肠断出门时。
门前画戟寻常设，堂上犀簪取次看。最是恼人情绪处，凤凰楼上月华寒。
妾闭闲房君路岐，妾心君恨两依依。神魂倘遇巫娥伴，犹逐朝云暮雨归。
风飐荷珠难暂圆，多情信有短姻缘。西楼今夜三更月，还照离人泣断弦。
年少家藏累代金，红楼尽日醉沈沈。马非躞蹀宁酬价，人不婵娟肯动心。
暂到昆仑未得归，阮郎何事教人非。如今身佩上清箓，莫遣落花沾羽衣。
闻道瞿塘滟滪堆，青山流水近阳台。知君此去无还日，妾亦随波不复回。
九天天远瑞烟浓，驾鹤骖鸾意已同。从此三山山上月，琼花开处照春风。
去时盟约与心违，秋日离家春不归。应是维扬风景好，恣情欢笑到芳菲。
寂寥满地落花红，独有离人万恨中。回首池塘更无语，手弹珠泪与春风。
昔逐良人去上京，良人身殁妾东征。同来不得同归去，永负朝云暮雨情。
自守空楼敛恨眉，形同春后牡丹枝。舍人不会人深意，讶道泉台不去随。
自从别后减容光，半是思郎半恨郎。欲识旧来云髻样，为奴开取缕金箱。
弄珠滩上欲销魂，独把离怀寄酒尊。无限烟花不留意，忍教芳草怨王孙。
苦把文章邀劝人，吟看好个语言新。虽然不及相如赋，也直黄金一二斤。
黄口小儿口莫凭，逡巡看取第三名。孝廉持水添瓶子，莫向街头乱碗鸣。
怪得犬惊鸡乱飞，羸童瘦马老麻衣。阿谁乱引闲人到，留住青蚨热赶归。
洞口飞琼佩羽霓，香风飘拂使人迷。自从邂逅芙蓉帐，不数桃花流水溪。
枕绘鸳鸯久与栖，新裁雾縠斗神鸡。与郎酣梦浑忘晓，鸡亦留连不肯啼。
灯锁莲花花照罍，翠钿同醉楚台巍。残灰剔罢携纤手，也胜金莲送辙回。
肱被当年仅御寒，青楼惯染血猩纨。牙床舒卷鹓鸾共，正值窗棂月一团。
韩寿香从何处传，枕边芳馥恋婵娟。休疑粉黛加铤刃，玉女旃檀侍佛前。
党家风味足肥羊，绮阁留人漫较量。万羊亦是男儿事，莫学狂夫取次尝。
扰扰香云湿未干，鸦领蝉翼腻光寒。侧边斜插黄金凤，妆罢夫君带笑看。
弯弯柳叶愁边戏，湛湛菱花照处频。妩媚不烦螺子黛，春山画出自精神。
衔杯微动樱桃颗，咳唾轻飘茉莉香。曾见白家樊素口，瓠犀颗颗缀榴芳。
纤纤软玉削春葱，长在香罗翠袖中。昨日琵琶弦索上，分明满甲染猩红。
粉香汗湿瑶琴轸，春逗酥融绵雨膏。浴罢檀郎扪弄处，灵华凉沁紫葡萄。
莲花为号玉为腮，珍重尚书遣妾来。处士不生巫峡梦，虚劳神女下阳台。
为失三从泣泪频，此身何用处人伦。虽然日逐笙歌乐，长羡荆钗与布裙。
琼枝的皪露珊珊，欲折如披玉彩寒。闲拂朱房何所似，缘山偏映月轮残。
珍簟新铺翡翠楼，泓澄玉水记方流。唯应云扇情相似，同向银床恨早秋。
自叹多情是足愁，况当风月满庭秋。洞房偏与更声近，夜夜灯前欲白头。
无限荷香染暑衣，阮郎何处弄船归。自惭不及鸳鸯侣，犹得双双近钓矶。
春花秋月入诗篇，白日清宵是散仙。空卷珠帘不曾下，长移一榻对山眠。
满庭黄菊篱边拆，两朵芙蓉镜里开。落帽台前风雨阻，不知何处醉金杯。
秦楼几夜惬心期，不料仙郎有别离。睡觉莫言云去处，残灯一盏野蛾飞。
今日喜时闻喜鹊，昨宵灯下拜灯花。焚香出户迎潘岳，不羡牵牛织女家。
情来对镜懒梳头，暮雨萧萧庭树秋。莫怪阑干垂玉箸，只缘惆怅对银钩。
心远浮云知不还，心云并在有无间。狂风何事相摇荡，吹向南山复北山。
我之佛法是无为，何故今朝得有为。无韦始得三数载，不知此复是何韦。
画松一似真松树，且待寻思记得无。曾在天台山上见，石桥南畔第三株。
人人送酒不曾沽，终日松间挂一壶。草圣欲成狂便发，真堪画入醉僧图。
祝融高座对寒峰，云水昭丘几万重。五月衲衣犹近火，起来白鹤冷青松。
虎溪闲月引相过，带雪松枝挂薜萝。无限青山行欲尽，白云深处老僧多。
山寺门前多古松，溪行欲到已闻钟。中宵引领寻高顶，月照云峰凡几重。
禅师来往翠微间，万里千峰到剡山。何时共到天台里，身与浮云处处闲。
池上莲荷不自开，山中流水偶然来。若言聚散定由我，未是回时那得回。
野泉烟火白云间，坐饮香茶爱此山。岩下维舟不忍去，青溪流水暮潺潺。
欲曙九衢人更多，千条香烛照星河。今朝始见金吾贵，车马纵横避玉珂。
年老心闲无外事，麻衣草座亦容身。相逢尽道休官好，林下何曾见一人。
古殿清阴山木春，池边跂石一观身。谁能来此焚香坐，共作垆峰二十人。
日日爱山归已迟，闲闲空度少年时。余身定寄林中老，心与长松片石期。
童子出家无第行，随师乞食遣称名。长沙岂敢论年几，绛老惟知甲子生。
时时闻说故人死，日日自悲随老身。白发不生应不得，青山长在属何人。
玉帛征贤楚客稀，猿啼相送武陵归。湖头望入桃花去，一片春帆带雨飞。
鉴禁疏云数道开，垂风岸柳拂青苔。银波玉沫空池去，曾历千岩万壑来。
雁塞五山临汗漫，云州一路出青冥。何因请住嘉祥寺，内史新修湖上亭。
秋风落叶满空山，古寺残灯石壁间。昔日经行人去尽，寒云夜夜自飞还。
君说南朝全盛日，秣陵才子更多人。千年秋色古池馆，谁见齐王西邸春。
绵绵渺渺楚云繁，万里西归望国门。禅子初心易凄断，秋风莫上少陵原。
剡茗情来亦好斟，空门一别肯沾襟。悲风不动罢瑶轸，忘却洛阳归客心。
山居不买剡中山，湖上千峰处处闲。芳草白云留我住，世人何事得相关。
蝶舞莺歌喜岁芳，柳丝袅袅蕙带长。江南春色共君有，何事君心独自伤。
望君不见复何情，野草闲云处处生。应向秦时武陵路，花间寂历一人行。
手携酒榼共书帏，回语长松我即归。若是出山机已息，岭云何事背君飞。
左右香童不识君，担簦访我领鸥群。山僧待客无俗物，唯有窗前片碧云。
至道无机但杳冥，孤灯寒竹自青荧。不知何处小乘客，一夜风来闻诵经。
云林出空乌未归，松吹时飘雨浴衣。石语花愁徒自诧，吾心见境尽为非。
正论禅寂忽狂歌，莫是尘心颠倒多。白足行花曾不染，黄囊贮酒欲如何。
独将诗教领诸生，但看青山不爱名。满院竹声堪愈疾，乱床花片足忘情。
欲赏芳菲肯待辰，忘情人访有情人。西林可是无清景，只为忘情不记春。
路入松声远更奇，山光水色共参差。中峰禅寂一僧在，坐对梁朝老桂枝。
爱君门馆夜来清，琼树双枝是弟兄。月在诗家偏足思，风过客位更多情。
携锡西山步绿莎，禅心未了奈情何。湘宫水寺清秋夜，月落风悲松柏多。
莫学休公学远公，了心须与我心同。隋家古柳数株在，看取人间万事空。
禅子自矜禅性成，将来拟照建溪清。南看闽树花不落，更取何缘了妄情。
见说洞庭无上路，春游乱踏五灵芝。含桃风起花狼藉，正是仙翁棋散时。
东城南陌强经过，怨别无心亦放歌。明日院公应问我，闲云长在石门多。
芳草随君自有情，不关山色与猿声。为看严子滩头石，曾忆题诗不著名。
白云关我不关他，此物留君情最多。情著春风生橘树，归心不怕洞庭波。
阮咸别曲四座愁，赖是春风不是秋。漫漫江行访兄弟，猿声几夜宿芦洲。
平明匹马上村桥，花发梅溪雪未消。日短天寒愁送客，楚山无限路遥遥。
才子南看多远情，闲舟荡漾任春行。新安江色长如此，何似新安太守清。
平明择钵向风轻，正及隋堤柳色行。知尔禅心还似我，故宫春物肯伤情。
若为令忆洞庭春，上有闲云可隐身。无限白云山要买，不知山价出何人。
北望烟铺骠骑营，虏烽无火楚天晴。此时千里西归客，泗上春风得及耕。
悠悠渺渺属寒波，故寺思归意若何。长忆孤洲二三月，春山偏爱富春多。
从来湖上胜人间，远爱浮云独自还。孤月空天见心地，寥寥一水镜中山。
明日重阳今日归，布帆丝雨望霏霏。行过鹤渚知堪住，家在龙沙意有违。
维舟若许暂从容，送过重江不厌重。霜简别来今始见，雪山归去又难逢。
一奏胡笳客未停，野僧还欲废禅听。难将此意临江别，无限春风葭菼青。
斜日摇扬在柳丝，孤亭寂寂水逶迤。谁堪别后行人尽，唯有春风起路岐。
波上荻花非雪花，风吹撩乱满袈裟。如今岁晏无芳草，独对离樽作物华。
昨日雪山记尔名，吾今坐石已三生。少年道性易流动，莫遣秋风入别情。
楚山千里一僧行，念尔初缘道未成。莫向舒姑泉口泊，此中呜咽为伤情。
西山禅隐比来闻，长道唯应我与君。书上无名心忘却，人间聚散似浮云。
莫道谪官无主人，秣陵才令日相亲。前溪更有忘忧处，荷叶田田间白蘋。
爱君诗思动禅心，使我休吟待鹤吟。更说郡中黄霸在，朝朝无事许招寻。
官居鼎鼐古今无，名世才臣独一余。贤阁御题龙墨灿，诏归补衮在须臾。
为爱松声听不足，每逢松树遂忘还。翛然此外更何事，笑向闲云似我闲。
比来知尔有诗名，莫恨东归学未成。新丰有酒为我饮，消取故园伤别情。
岁岁湖南隐已成，如何星使忽知名。沙鸥惯识无心客，今日逢君不解惊。
闻说情人怨别情，霜天淅沥在寒城。长宵漫漫角声发，禅子无心恨亦生。
东风万里送香来，上界千花向日开。却笑霞楼紫芝侣，桃源深洞访仙才。
生天本自生天业，未必求仙便得仙。鹤背倾危龙背滑，君王且住一千年。
独夜相思但自劳，阮生吟罢梦云涛。此时小定未禅寂，古塔月中松磬高。
朱丝写别鹤泠泠，诗满红笺月满庭。莫学楚狂隳姓字，知音还有子期听。
一度林前见远公，静闻真语世情空。至今寂寞禅心在，任起桃花柳絮风。
为爱诗名吟至死，风魂雪魄去难招。直须桂子落坟上，生得一枝冤始消。
风泉只向梦中闻，身外无馀可寄君。当户一轮惟晓月，挂檐数片是秋云。
寒谷荒台七里洲，贤人永逐水东流。独猿叫断青天月，千古冥冥潭树秋。
节分端午自谁言，万古传闻为屈原。堪笑楚江空渺渺，不能洗得直臣冤。
不语凄凉无限情，荒阶行尽又重行。昔年住此何人在，满地槐花秋草生。
边邑鸿声一例秋，大波平日绕山流。故人千里同明月，尽夕无言空倚楼。
风舞槐花落御沟，终南山色入城秋。门门走马征兵急，公子笙歌醉玉楼。
密密无声坠碧空，霏霏有韵舞微风。幽人吟望搜辞处，飘入窗来落砚中。
翠毛丹觜乍教时，终日无寥似忆归。近来偷解人言语，乱向金笼说是非。
池荷衰飒菊芬芳，策杖吟诗上草堂。满目暮云风卷尽，郡楼寒角数声长。
霜陨中春花半无，狂游恣饮尽凶徒。年年赏玩公卿辈，今委沟塍骨渐枯。
何事天时祸未回，生灵愁悴苦寒灰。岂知万顷繁华地，强半今为瓦砾堆。
一朵花开千叶红，开时又不藉春风。若教移在香闺畔，定与佳人艳态同。
寒食悲看郭外春，野田无处不伤神。平原累累添新冢，半是去年来哭人。
柳岸花堤夕照红，风清襟袖辔璁珑。行人莫讶频回首，家在凝岚一点中。
赤棕榈笠眉毫垂，拄楖栗杖行迟迟。时人只施盂中饭，心似白莲那得知。
见说武昌江上住，柏枯槐朽战时风。知师诗癖难医也，霜洒芦花明月中。
坠叶如花欲满沟，破篱荒井一蝉幽。亦知希骥无希者，作么令人强转头。
声利掀天竟不闻，草衣木食度朝昏。遥思山雪深一丈，时有仙人来打门。
家近吴王古战城，海风终日打墙声。今朝乡思浑堆积，琴上闻师大蟹行。
风恶波狂身似闲，满头霜雪背青山。相逢略问家何在，回指芦花满舍间。
击鼓求亡益是非，木中生火更何为。吾师别是醍醐味，不是知心人不知。
花岛相逢满袖云，藉花论道过金巾。腾腾又入仙山去，只恐是青城丈人。
至境心为造化功，一枝青竹四弦风。寥寥双耳更深后，如在缑山明月中。
蚁踏金苞四五株，洞庭山上味何殊。不缘松树称君子，肯便甘人唤木奴。
蝶醉蜂痴一簇香，绣葩红蒂堕残芳。因嗟好德人难得，公子王孙尽断肠。
将比鹭鸶还恐屈，始思残雪不如多。清风相引去更远，皎洁孤高奈尔何。
河薄星疏雪月孤，松枝清气入肌肤。因知好句胜金玉，心极神劳特地无。
鬼气苍黄棘叶红，昔时人血此时风。相怜极目无疆地，曾落将军一阵中。
蝉声引出石中蛩，寂寞门扃叶数重。谁道思山心不切，等闲尽出两三峰。
高碑说尔孝应难，弹指端思白浪间。堪叹行人不回首，前山应是苎萝山。
昏王亡国岂堪陈，只见明诚不见身。想得先生也知自，欲将留与后来人。
鸟啼花笑暖纷纷，路入青云白石门。君到前头好看好，老僧或恐是茆君。
咽雨哀风更不停，春光于尔岂无情。宜须唤得谢豹出，方始年年无此声。
三会单于满阁风，五行无忒月朦胧。如何十万家休戚，只在呜呜咽咽中。
剔皮刺血诚何苦，为写灵山九会文。十指沥干终七轴，后来求法更无君。
蜀魄关关花雨深，送师冲雨到江浔。不能更折江头柳，自有青青松柏心。
薝卜花红径草青，雪肤冰骨步轻轻。今朝暂到焚香处，只恐床前有虱声。
赤旃檀塔六七级，白菡萏花三四枝。禅客相逢只弹指，此心能有几人知。
六朝图画战争多，最是陈宫计数讹。若爱苍生似歌舞，隋皇自合耻干戈。
江头默想坐禅峰，白石山前万丈空。山下猎人应不到，雪深花鹿在庵中。
水底分明天上云，可怜形影似吾身。何妨舒作从龙势，一雨吹销万里尘。
万重千叠红霞嶂，夜烛朝香白石龛。常寄溪窗凭危槛，看经影落古龙潭。
丰衣足食处莫住，圣迹灵踪好遍寻。忽遇文殊开慧眼，他年应记老师心。
内唯胎发外秋毫，绿玉新栽管束牢。老病手疼无那尔，却资年少写风骚。
七丝湘水秋深夜，五字河桥日暮时。借问秘书郎此意，静弹高咏有谁知。
烘焙几工成晓雪，轻明百幅叠春冰。何消才子题诗外，分与能书贝叶僧。
才把文章干圣主，便承恩泽换禅衣。应嫌六祖传空衲，只向曹溪求息机。
著紫袈裟名已贵，吟红菡萏价兼高。秋风曾忆西游处，门对平湖满白涛。
四绝堂前万木秋，碧参差影压湘流。闲思宋杜题诗板，一日凭栏到夜休。
时事懒言多忌讳，野吟无主若纵横。君看三百篇章首，何处分明著姓名。
青泉碧树夏风凉，紫蕨红粳午爨香。应笑晨持一盂苦，腥膻市里叫家常。
曾携五老峰前过，几向双松石上弹。此境此身谁更爱，掀天羯鼓满长安。
千途万辙乱真源，白昼劳形夜断魂。忍著袈裟把名纸，学他低折五侯门。
莲花峰翠湿凝秋，旧业园林在下头。好束诗书且归去，而今不爱事风流。
灯引飞蛾拂焰迷，露淋栖鹤压枝低。冥心坐满蒲团稳，梦到天台过剡溪。
身著袈裟手杖藤，水边行止不妨僧。禽栖日落犹孤立，隔浪秋山千万层。
水边飞去青难辨，竹里归来色一般。磨吻鹰鹯莫相害，白鸥鸿鹤满沙滩。
柳岸晴缘十里来，水边精舍绝尘埃。煮茶尝摘兴何极，直至残阳未欲回。
幽院才容个小庭，疏篁低短不堪情。春来犹赖邻僧树，时引流莺送好声。
法王遗制付仁王，难得难持劫数长。努力只须坚守护，三千八万是垣墙。
老病不能求药饵，朝昏只是但焚烧。不知谁为收灰骨，垒石栽松傍寺桥。
君向岘山游圣境，我将何以记多才。叮咛堕泪碑前过，写取斯文寄我来。
三年为倅兴何长，归计应多事少忙。又见秋风霜裛树，满山椒熟水云香。
霏微晓露成珠颗，宛转田田未有风。任器方圆性终在，不妨翻覆落池中。
火云如烧接苍梧，原野烟连大泽枯。谩费葛衫葵扇力，争禁泉石润肌肤。
素萼金英喷露开，倚风凝立独徘徊。应思潋滟秋池底，更有归天伴侣来。
月月便车奔帝阙，年年贡士过荆台。如何三度槐花落，未见故人携卷来。
不肯吟诗不听经，禅宗异岳懒游行。他年白首当人问，将底言谈对后生。
日边乡井别年深，中国灵踪欲遍寻。何处碧山逢长老，分明认取祖师心。
贵向猎师家买得，携来乞与坐禅床。不知摘月秋潭畔，曾对何人啼断肠。
禅言难后到诗言，坐石心同立月魂。应记前秋会吟处，五更犹在老松根。
日东来向日西游，一钵闲寻遍九州。却忆鸡林本师寺，欲归还待海风秋。
海澄空碧正团圆，吟想玄宗此夜寒。玉兔有情应记得，西边不见旧长安。
一法传闻继老能，九华闲卧最高层。秋钟尽后残阳暝，门掩松边雨夜灯。
僧外闲吟乐最清，年登八十丧南荆。风骚作者为商确，道去碧云争几程。
梧桐雨畔夜愁吟，抖擞衣裾藓色侵。枉道一生无系着，湘南山水别人寻。
五色毛衣比凤雏，深花丛里只如无。美人买得偏怜惜，移向金钗重几铢。
席帘高卷枕高欹，门掩垂萝蘸碧溪。闲把史书眠一觉，起来山日过松西。
蓬鬓蓬门积恨多，夜阑灯下不停梭。成缣犹自陪钱纳，未直青楼一曲歌。
折柳亭边手重携，江烟澹澹草萋萋。杜鹃不解离人意，更向落花枝上啼。
草堂无物伴身闲，惟有屏风枕簟间。本向他山求得石，却于石上看他山。
通神笔法得玄门，亲入长安谒至尊。莫怪出来多意气，草书曾悦圣明君。
将知德行异寻常，每见持经在道场。欲识用心精洁处，一瓶秋水一炉香。
苍苍古庙映林峦，漠漠烟霞覆古坛。精魄不知何处在，威风犹入浙江寒。
火虐风饕水渍根，霜皴雪皱古苔痕。东风未肯随寒暑，又蘖清香与返魂。
我本无形暂有形，偶来人世逐营营。轮回债负今还毕，搔首翛然归上清。
山中犹有读书台，风扫晴岚画障开。华月冰壶依旧在，青莲居士几时来。
静神凝思仰青冥，此夕长天降瑞星。海上昨闻鹏羽翼，人间初见鹤仪形。
再扶日月归行殿，却领山河镇梦刀。从此雄名压寰海，八溟争敢起波涛。
谁运乾坤陶冶功，铸为双剑倚苍穹。题诗曾驻三天驾，碍日长含八海风。
抽得闲身伴瘦筇，乱敲青碧唤蛟龙。道人扫径收松子，缺月初圆天柱峰。
月到君山酒半醒，朗吟疑有水仙听。无人识我真闲事，赢得高秋看洞庭。
佛前香印废晨烧，金锡当门照寂寥。童子不知师病困，报风吹折好芭蕉。
不守庚申亦不疑，此心常与道相依。玉皇已自知行止，任汝三彭说是非。
高谈阔论若无人，可惜明君不遇真。陛下问臣来日事，请看午未丙丁春。
这回相见不无缘，满院风光小洞天。一剑当空又飞去，洞庭惊起老龙眠。
偶乘青帝出蓬莱，剑戟峥嵘遍九垓。我在目前人不识，为留一笠莫沉埋。
鹤不西飞龙不行，露干云破洞箫清。少年仙子说闲事，遥隔彩云闻笑声。
南宫水火吾须济，北阙夫妻我自媒。洞里龙儿娇郁律，山前童子喜徘徊。
得道年来八百秋，不曾飞剑取人头。玉皇未有天符至，且货乌金混世流。
石池清水是吾心，刚被桃花影倒沉。一到邽山宫阙内，销闲澄虑七弦琴。
鲸吸鳌吞数百杯，玉山谁起复谁颓。醒时两袂天风冷，一朵红云海上来。
秋景萧条叶乱飞，庭松影里坐移时。云迷鹤驾何方去，仙洞朝元失我期。
黄鹤楼前吹笛时，白蘋红蓼满江湄。衷情欲诉谁能会，惟有清风明月知。
达者推心兼济物，圣贤传法不离真。请师开说西来意，七祖如今未有人。
二八佳人体似酥，腰间仗剑斩凡夫。虽然不见人头落，暗里教君骨髓枯。
手内青蛇凌白日，洞中仙果艳长春。须知物外烟霞客，不是尘中磨镜人。
醉舞高歌海上山，天瓢承露结金丹。夜深鹤透秋空碧，万里西风一剑寒。
高心休拟凤池游，朱绂银章宠已优。欲待祸来名欲灭，林泉养法预为谋。
一吸鸾笙裂太清，绿衣童子步虚声。玉楼唤醒千年梦，碧桃枝上金鸡鸣。
松枯石老水萦回，个里难教俗客来。抬眼试看山外景，纷纷风急障黄埃。
一池荷叶衣无尽，两亩黄精食有余。又被人来寻讨著，移庵不免更深居。
举世都为名利醉，伊予独向道中醒。他时定是飞升去，冲破秋空一点青。
向为胡越犹怀想，况遇天仙隔锦屏。傥若玉京朝会去，愿随鸾鹤入青冥。
昔日曾随魏伯阳，无端醉卧紫金床。东君谓我多情赖，罚向人间作酒狂。
何用梯媒向外求，长生只合内中修。莫言大道人难得，自是行心不到头。
何须问我道成时，紫府清都自有期。手握药苗人不识，体含金骨俗争知。
线作长江扇作天，靸鞋抛向海东边。蓬莱信道无多路，只在谭生拄杖前。
茶陵一道妇长街，两畔栽柳不栽槐。夜后不闻更漏鼓，只听锤芒织草鞋。
此生生在此生先，何事从玄不复玄。已在淮南鸡犬后，而今便到玉皇前。
哦吟但写胸中妙，饮酒能忘身后名。但愿长闲有诗酒，一溪风月共清明。
阆苑花前是醉乡，踏翻王母九霞觞。群仙拍手嫌轻薄，谪向人间作酒狂。
六亲恸哭还复苏，我笑先生泪个无。脱履定归天上去，空坟留入武陵图。
曾见秦皇架石桥，海神忙迫涨惊潮。蓬莱隔海虽难到，直上三清却不遥。
西去长沙东上船，思量此事已千年。长春殿掩无人扫，满眼梨花哭杜鹃。
邂逅相逢萼岭边，对倾浮蚁共谈玄。拟将剑法亲传授，却为迷人未有缘。
自从明府归仙后，出入尘寰直至今。不是藏名混时俗，卖药沽酒要安心。
三千功满去升天，一住人间数百年。华表他时却归日，沧溟应恐变桑田。
九霄云路奇哉险，曾把冲身入太和。今日东归浑似梦，望崖回首隔天波。
峨嵋仙府静沈沈，玉液金华莫厌斟。凡客欲知真一洞，剑门西北五云深。
此中何必羡青城，玉树云栖不记名。闷即乘龙游紫府，北辰南斗逐君行。
谢郎双桧绿于云，昏晓浓阴色未分。若并亳宫仙鹿迹，定知高峭不如君。
学得丹青数万年，人间几度变桑田。桑田虽变丹青在，谁向丹青合得仙。
寻仙何必三山上，但使神存九窍清。炼得绵绵元气定，自然不食亦长生。
心田但使灵芝长，气海常教法水朝。功满自然留不住，更将何物驭丹霄。
还丹功满气成胎，九百年来混俗埃。自此三山一归去，无因重到世间来。
偶游洞府到芝田，星月茫茫欲曙天。虽则似离尘世了，不知何处偶真仙。
舞势随风散复收，歌声似磬韵还幽。千回赴节填词处，娇眼如波入鬓流。
笑看沧海欲成尘，王母花前别众真。千岁却归天上去，一心珍重世间人。
和风装点锦城春，细雨如丝压玉尘。漫把诗情访奇景，艳花浓酒属闲人。
频倚银屏理凤笙，调中幽意起春情。因思往事成惆怅，不得缑山和一声。
牡丹未及开时节，况是秋风莫近前。留待来年二三月，一枝和露压神仙。
数载幽栏种牡丹，裹香包艳待神仙。神仙既有丹青术，携取何妨入洞天。
蚕市初开处处春，九衢明艳起香尘。世间总有浮华事，争及仙山出世人。
但于闺阁熟吹笙，太白真仙自有情。他日丹霄骖白凤，何愁子晋不闻声。
浮生如梦能几何，浮生复更忧患多。无人与我长生术，洛川春日且长歌。
谪居蓬岛别瑶池，春媚烟花有所思。为爱君心能洁白，愿操箕帚奉屏帏。
弄玉有夫皆得道，刘纲兼室尽登仙。君能仔细窥朝露，须逐云车拜洞天。
萧郎不顾凤楼人，云涩回车泪脸新。愁想蓬瀛归去路，难窥旧苑碧桃春。
偶引群仙到世间，熏风殿里醉华筵。等闲贪赏不归去，愁杀韦郎一觉眠。
沧海成尘几万秋，碧桃花发长春愁。不来便是数千载，周穆汉皇何处游。
世间何事不潸然，得失人情命不延。适向蔡家厅上饮，回头已见一千年。
思量往事一愁容，阿母曾邀到汉宫。城阙不存人不见，茂陵荒草恨无穷。
采凤飞来到禁闱，便随王母驻瑶池。如今记得秦楼上，偷见萧郎恼妾时。
春梦悠扬生下界，一堪成笑一堪悲。马嵬不是无情地，自迈蓬莱睡觉时。
若能相伴陟仙坛，应得文箫驾彩鸾。自有绣襦并甲帐，瑶台不怕雪霜寒。
玩水登山无足时，诸仙频下听吟诗。此心不恋居人世，唯见天边双鹤飞。
昔时训子西可上，汉使经过问妾缘。自到仙山不知老，凡间唤作几千年。
鸳鸯相见不相随，笼里笼前整羽衣。但得他时人放去，水中长作一双飞。
相如曾作凤兮吟，昔被文君会此音。今日孤鸾还独语，痛哉仙子不弹琴。
圣主何曾识仲都，可嗟社稷在须臾。市东便是神仙窟，何必乘舟泛五湖。
卓立不求名出家，长怀片志在青霞。今日英雄气冲盖，谁能久坐宝莲花。
山势萦回水脉分，水光山色翠连云。四时尽入诗人咏，役杀吴兴柳使君。
渺渺烟波接九疑，几人经此泣江蓠。年年绿水青山色，不改重华南狩时。
檐上檐前燕语新，花开柳发自伤神。谁能将我相思意，说与江隈解佩人。
坐久风吹绿绮寒，九天月照水精盘。不思却返沈潜去，为惜春光一夜欢。
澹荡春光物象饶，一枝琼艳不胜娇。若能许解相思佩，何羡星天渡鹊桥。
负妾当时寤寐求，从兹粉面阻绸缪。宫空月苦瑶云断，寂寞巴江水自流。
落叶栖鸦掩庙扉，菟丝金缕旧罗衣。渡头明月好携手，独自待郎郎不归。
千岁荒台隳路隅，一烦太守重椒涂。感君拂拭意何极，赠尔美妇与明珠。
流水涓涓芹努芽，织乌西飞客还家。荒村无人作寒食，殡宫空对棠梨花。
新构茅斋野涧东，松楸交影足悲风。人间岁月如流水，何事频行此路中。
青山山下少年郎，失意当时别故乡。惆怅不堪回首望，隔溪遥见旧书堂。
涧水潺潺声不绝，溪垅茫茫野花发。自去自来人不知，归时唯对空山月。
天然与我一灵通，还与人间事不同。要识吾家真姓字，天地南头一段红。
截竹为筒作笛吹，凤凰池上凤凰飞。劳君更向黔南去，即是陶钧万类时。
寒食家家尽禁烟，野棠风坠小花钿。如今空有孤魂梦，半在嘉陵半锦川。
千年故国岁华奔，一柱高台已断魂。唯有岘亭清夜月，与君长啸学苏门。
高名宋玉遗闲丽，作赋兰成绝盛才。谁似辽东千岁鹤，倚天华表却归来。
赤心用尽为相知，虑后防前只定疑。案牍可申生节目，桃符虽圣欲何为。
乐广清羸经几年，姹娘相托不论钱。轻盈妙质归何处，惆怅碧楼红玉钿。
当时计拙笑将军，何事安邦赖美人。一自仙葩入吴国，从兹越国更无春。
云霞出没群峰外，鸥鸟浮沈一水间。一自越兵齐振地，梦魂不到虎丘山。
玉箸凝腮忆魏宫，朱弦一弄洗清风。明晨追赏应愁寂，沙渚烟销翠羽空。
织绡泉底少欢娱，更劝萧郎尽酒壶。愁见玉琴弹别鹤，又将清泪滴真珠。
红兰吐艳间夭桃，自喜寻芳数已遭。珠珮鹊桥从此断，遥天空恨碧云高。
云鬟消尽转蓬稀，埋骨穷荒失所依。牧马不嘶沙月白，孤魂空逐雁南飞。
玉漏声长灯耿耿，东墙西墙时见影。月明窗外子规啼，忍使孤魂愁夜永。
独卧经秋堕鬓蝉，白杨风起不成眠。寻思往日椒房宠，泪湿夜襟损翠钿。
符吏匆匆叩夜扃，便随金简出幽冥。蒙师荐拔恩非浅，领得生神九过经。
宝剑化龙归碧落，嫦娥随月下黄泉。一杯酒向青春晚，寂寞书窗恨独眠。
白浪漫漫去不回，浮云飞尽日西颓。始皇陵上千年树，银鸭金凫也变灰。
还吴东去过澄城，楼上清风酒半醒。想得到家春已暮，海棠千树已凋零。
昔为仙子今为虎，流落阴崖足风雨。更将斑毳被余身，千载空山万般苦。
三秋稽颡叩真灵，龙虎交时金液成。绛雪既凝身可度，蓬壶顶上彩云生。
谁家扫雪满庭前，万壑千峰在一拳。吾心不觉侵衣冷，曾向此中居几年。
爱此飘飖六出公，轻琼冷絮舞长空。当时正逐秦丞相，腾踯川原喜北风。
为惭食肉主恩深，日晏蟠蜿卧锦衾。且学志人知白黑，那将好爵动吾心。
昔日炎炎徒自知，今无烽灶欲何为。可怜国柄全无用，曾见家人下第时。
当时得意气填心，一曲君前直万金。今日不如庭下竹，风来犹得学龙吟。
头焦鬓秃但心存，力尽尘埃不复论。莫笑今来同腐草，曾经终日扫朱门。
危冠高袖楚宫妆，独步闲庭逐夜凉。自把玉簪敲砌竹，清歌一曲月如霜。
天马斜飞度三止，上将横行击四方。辎车直入无回翔，六甲次第不乖行。
我本长生深山内，更何入他不二门。争如访取旧时伴，休更朝夕劳神魂。
皎洁玉颜胜白雪，况乃当年对风月。沈吟不敢怨春风，自叹容华暗消歇。
绛衣披拂露盈盈，淡染胭脂一朵轻。自恨红颜留不住，莫怨春风道薄情。
刚被恩情役此心，无端变化几湮沈。不如逐伴归山去，长笑一声烟雾深。
铅华久御向人间，欲舍铅华更惨颜。纵有青丘吟夜月，无因重照旧云鬟。
独持巾栉掩玄关，小帐无人烛影残。昔日罗衣今化尽，白杨风起陇头寒。
团圆今夕色光辉，结了同心翠带垂。此后莫教尘点染，他年长照岁寒姿。
揉蓝绿色曲尘开，静见三星入坐来。桂影已圆攀折后，子孙长作栋梁材。
珠露素中书缱绻，青萝帐里寄鸳鸯。自怜孤影清秋夕，洒泪裴回滴冷光。
飞燕身轻未是轻，枉将弱质在岩扃。今来不得同鸳枕，相伴神魂入杳冥。
洞府深沈春日长，山花无主自芬芳。凭阑寂寂看明月，欲种桃花待阮郎。
花作婵娟玉作妆，风流争似旧徐娘。夜深曲曲湾湾月，万里随君一寸肠。
长安少女踏春阳，何处春阳不断肠。舞袖弓弯浑忘却，罗衣空换九秋霜。
卖药因循未得还，却因耽酒到人间。有心只恋琵琶坂，无意更登山上山。
鬟梳闹扫学宫妆，独立闲庭纳夜凉。手把玉簪敲砌竹，清歌一曲月如霜。
一双胡子著绯袍，一个须多一鼻高。相对厅前捺且立，自惭身品世间毛。
天门街上倒天枢，火急先须卸火珠。计合一条麻线挽，何劳两县索人夫。
青骢一匹昆仑牵，奏上大王不取钱。直为猛风波滚骤，莫怪昌龄不下船。
生情镂月为歌扇，出性裁云作舞衣。照镜自怜回雪影，来时好取洛川归。
有个将军不得名，唯教健卒喝书生。尚书近日清如镜，天子官街不许行。
白在东都元已薨，兰台凤阁少人登。冬瓜堰下逢张祜，牛屎堆边说我能。
白帝城头二月时，忍教清醒看花枝。莫言世上无袁许，客子由来是相师。
渭水秦山照眼明，希仁何事寡诗情。只因学得虞姬婿，书字才能记姓名。
文章漫道能吞凤，杯酒何曾解吃鱼。今日梓州张社会，应须遭这老尚书。
三春桃李本无言，苦被残阳鸟雀喧。借问东邻效西子，何如郭素拟王轩。
数年百姓受饥荒，太守贪残似虎狼。今日海隅鱼米贱，大须惭愧石榴黄。
相公经文复经武，常侍好今兼好古。昔人曾闻阿武婆，今日亲见阿婆舞。
硬骨残形知几秋，尸骸终是不风流。顽皮死后钻须遍，都为平生不出头。
山夫留意向丹梯，连帅邀来出药畦。常见浙东夸镜水，镜湖元在浙江西。
近日侯门不重才，莫将文艺拟为媒。相逢若要如胶漆，不是红妆即拨灰。
惯向溪边折柳杨，因循行客到州漳。无端触忤王衙押，不得今朝看饮乡。
槐影参差覆杏坛，儒门子弟尽高官。却教酒户重修庙，觅我惭惶也不难。
取水郎中何日了，破柴员外几时休。早知蜀地区娵与，悔不长安大比丘。
厥父元非道郡奴，允光何事太侏儒。可中与个皮裈著，擎得天王左脚无。
扬眉斗目恶精神，捏合将来恰似真。刚被时流借拳势，不知身自是泥人。
出得门来背拄天，同行难可与差肩。若教倚向闲窗下，恰似箜篌不著弦。
我皇开国十余年，一辈超升炙手欢。闲向五门楼下望，衙官骑马使衙官。
三斤绿茗赐贻恭，一种颁沾事不同。想料肠怀无答处，披毛戴角谢郎中。
坐卧兼行总一般，向人努眼太无端。欲知自己形骸小，试就蹄涔照影看。
名山主簿实堪愁，难咬他家大骨头。米纳功南钱纳府，只看江面水东流。
蝉眼龟形脚似蛛，未曾正面向人趋。如今饤在盘筵上，得似江湖乱走无。
深宫富贵事风流，莫忘生身老骨头。因与太师欢笑处，为吾方便觅彭州。
有人教我向衡阳，一度思归欲断肠。为报艳妻兼少女，与吾觅取朗州场。
高唐不是这高塘，淮畔荆南各异方。若向此中求荐枕，参差笑杀楚襄王。
八片尖裁浪作球，火中燖了水中揉。一包闲气如长在，惹踢招拳卒未休。
杜叟学仙轻蕙质，韦公事佛畏青娥。乐营却是闲人管，两地风情日渐多。
秋浦亚卿颜叔子，谯都中宪老桑门。如今柳巷通车马，唯恐他时立棘垣。
白日苍蝇满饭盘，夜间蚊子又成团。每到更深人静后，定来头上咬杨鸾。
龙津掉尾十年劳，声价当时斗月高。惟有红妆回舞手，似持霜刀向猿猱。
十载文场敢惮劳，宋都回鶂为风高。今朝甘被花枝笑，任道尊前爱缚猱。
赵氏儿皆尼氏女，师翁儿即晋公儿。却教术士难推算，胎月分张与阿谁。
今年敕下尽骑驴，短轴长鞦满九衢。清瘦儿郎犹自可，就中愁杀郑昌图。
慈恩塔下亲泥壁，滑腻光华玉不如。何事博陵崔四十，金陵腿上逞欧书。
云林应讶鹤书迟，自入京来探事宜。从此见山须合眼，被山相赚已多时。
姚家新婿是房郎，未解芳颜意欲狂。见说正调穿羽箭，莫教射破寺家墙。
张公吃酒李公颠，盛六生儿郑九怜。舍下雄鸡伤一德，南头小凤纳三千。
莫将庞大作荍团，庞大皮中的不干。不怕凤凰当额打，更将鸡脚用筋缠。
昔日已前家未贫，苦将钱物结交亲。如今失路寻知己，行尽关山无一人。
江南近别亦依依，山晚川长客伴稀。独坐相思计行日，出门临水望君归。
城西三月三十日，别友辞春两恨多。帝里却归犹寂寞，通州独去又如何。
乳洞阴阴碧涧连，杉松六月冷无蝉。黄昏飞尽白蝙蝠，茶火数星山寂然。
东风晴色挂阑干，眉叶初晴畏晓寒。江上别筵终日有，绿条春在长应难。
无情柔态任春催，似不胜风倚古台。多少去年今日恨，御沟颜色洞庭来。
点空夸黛妒愁眉，何必浮来结梦思。惭愧二年青翠色，惹窗粘枕伴吟诗。
婀娜枝香拂酒壶，向阳疑是不融酥。晚来嵬峨浑如醉，惟有春风独自扶。
纤枝瑶月弄圆霜，半入邻家半入墙。刘阮不知人独立，满衣清露到明香。
辍棹南湖首重回，笑青吟翠向崔嵬。天应不许人全见，长把云藏一半来。
一夕心期一种欢，那知疏散负杯盘。尊前数片朝云在，不许冯公子细看。
踏破苔痕一径斑，白云飞处见青山。不知浮世尘中客，几个能知物外闲。
细韵飕飕入骨凉，影兼巢鹤过高墙。盘根一种依平地，自是梧桐不久长。
聚如浮沫散如云，聚不相将散不分。入郭当时君是我，归山今日我非君。
黄浦滩头微雨晴，龙华渡口晚潮生。行人夜泊应无语，试听吴歌矣乃声。
夜来春雨润垂杨，春水新生不满塘。日暮平原风过处，菜花香杂豆花香。
交流四水抱城斜，散作千溪遍万家。深处种菱浅种稻，不深不浅种荷花。
一阵风来一阵砂，有人行处没人家。黄河九曲冰先合，紫塞三春不见花。
石国胡儿向碛东，爱吹横笛引秋风。夜来云雨皆飞尽，月照平沙万里空。
生在巫山更向西，不知何事到巴溪。中宵为忆秋云伴，遥隔朱门向月啼。
桃花春色暖先开，明媚谁人不看来。可惜狂风吹落后，殷红片片点莓苔。
羣玉诗名冠李唐，投诗换得校书郎。吟魂醉魄知何处，空有幽兰隔岸香。
建造上方藤影里，高僧往往似天台。不知名树檐前长，曾问道人岩下来。
椒焚桂折佳人老，独托幽岩展素心。岂惜芳馨遗远者，故乡如醉有荆榛。
春江好景依然在，远国征人此际行。莫向遥天望歌舞，西游演了是封神。
扶桑正是秋光好，枫叶如丹照嫩寒。却折垂杨送归客，心随东棹忆华年。
无情未必真豪杰，怜子如何不丈夫。知否兴风狂啸者，回眸时看小於菟。
蓦地飞仙降碧空，云车双辆挈灵童。可怜蓬子非天子，逃去逃来吸北风。
战云暂敛残春在，重炮清歌两寂然。我亦无诗送归棹，但从心底祝平安。
华灯照宴敞豪门，娇女严妆侍玉樽。忽忆情亲焦土下，佯看罗袜掩啼痕。
洞庭木落楚天高，眉黛猩红涴战袍。泽畔有人吟不得，秋波渺渺失离骚。
云封高岫护将军，霆击寒春灭下民。到底不如租界好，打牌声里又新春。
风生白下千林暗，雾塞苍天百卉殚。愿乞画家新意匠，只研朱墨作春山。
岂有豪情似旧时，花开花落两由之。何期泪洒江南雨，又为斯民哭健儿。
如磐夜气压重楼，剪柳春风道九秋。瑶瑟凝尘清怨绝，可怜无女耀高丘。
一支清采妥湘灵，九畹贞风慰独醒。无奈终输萧艾密，却成迁客播芳馨。
横眉岂夺蛾眉冶，不料仍违众女心。诅咒而今翻异样，无如臣脑故如冰。
隔岸吹唇日沸天，羽书惟道欲投鞭。八公山色还苍翠，虚对围棋忆谢玄。
今有东风太狡狯，弄晴作雨遣春来。江梅一夜落红雪，便有夭桃无数开。
三月韶光画不成，寻春步屟可怜生。青芜不见隋宫殿，一种垂杨万古情。
东风花事到江城，早有人家唤卖饧。他日相思忘不得，平山堂下五清明。
漫漫平沙走白虹，瑶台失手玉杯空。晴天摇动清江底，晚日浮沉急浪中。
治平寺南湖翠昏，柳枝茭叶见滩痕。楞伽不管无情雨，一夜吹花落范村。
连峰出云云半开，奔渠卷雪响春雷。云中屈曲明如玉，都是天池顶泻来。
珍重游人入画图，楼台绣错与茵铺。宋家万里中原土，博得钱塘十顷湖。
夹岸人家映柳条，玄晖遗迹草萧萧。曾为一夜青山客，未得无情过板桥。
天边明月迥含霜，夜夜哀笳怨望乡。一片愁心与鸿雁，秋风吹不到衡阳。
万顷云涛立海滩，天风浩荡白鸥闲。舟人那识伤心地，为指前程是马关。
一雨纵横亘二洲，浪淘天地入东流。却余人物淘难尽，又挟风雷作远游。
落日平原拍手呼，画中神俊世非无。当年狐兔纵横甚，只少台臣似郅都。
久思词笔换兜鍪，浩荡雄姿不可收。地覆天翻文字海，可能歌哭挽神州。
男儿作健向沙场，自爱登台不望乡。太白高高天尺五，宝刀明月共辉光。
汝父年来实鲜欢，牵衣故作别离难。此行不是长安客，莫向浮云直北看。
长夜山窗面面开，江湖前后思悠哉。当窗试与然高烛，要看鱼龙啖影来。
风回五两月逢三，双桨平拖水蔚蓝。百分桃花千分柳，冶红妖翠画江南。
啼莺如梦送归艎，日子平分夜未央。愿取鸳鸯湖里水，酿成春酒寄花尝。
游罢回船泊钓矶，濛濛晴雪扑人衣。春阴亦未全无用，留住杨花一日飞。
空庭月白树阴多，崖石巉岩似钵罗。莫取琉璃笼眼界，举头争忍见山河。
秋水芦花一片明，难同鹰隼共功名。樯边饭饱垂头睡，也似英雄髀肉生。
倚槛春愁玉树飘，空江铁锁野烟消。兴怀何限兰亭感，流水青山送六朝。
草绿清池水面宽，终朝阁阁叫平安。无人能脱征徭累，只有青蛙不属官。
梦阑莺唤穆陵西，驿吏催时雨拂衣。行客落花心事别，无端俱趁晓风飞。
锦袖歌残翠黛尘，楼台塌尽曲池湮。荒园一种瓢儿菜，独占秦淮旧日春。
儒冠儒服委丘墟，文采风流化土苴。尚有陆生坑不尽，留他马上说诗书。
黄花翠蔓子累累，写出西风雨一篱。愁绝客怀浑怕见，老来万缕足秋思。
闻道津亭傍胜区，唱筹挝鼓捋髭须。露筋祠外千帆尽，税到江头鸥鹭无。
湖上波光罨雪光，张祠清绝胜刘庄。仙人自爱楼居好，六面山屏晓镜妆。
石罅苔花朱不枯，空岩乳水静舂揄。枫林一叶吊霜艳，竹翠万梢矜雪腴。
江门帆点夕阳明，江上愁心向晚生。我寄悲怀东海若，要回胥种荡蓬瀛。
马首桓州又懿州，朔风秋冷黑貂裘。可怜吹得头如雪，更上安南万里舟。
海气空蒙日夜浮，山城才雨便成秋。冯唐头白偏多感，倚遍天南百尺楼。
神天之外更无神，何故愚顽假作真。只为本心浑天却，焉能超出在凡尘。
迷途既返速加鞭，振起雄心赶向前。尽把凡情丢却去，方能直上九重天。
欲出未出光辣达，千山万山如火发。须臾走向天上来，逐却残星赶却月。
片片飞来静又闲，楼头江上复山前。飘零尽日不归去，帖破清光万里天。
一气东南王斗牛，祖龙潜为子孙忧。金陵地脉何曾断，不觉真人已姓刘。
五城楼雉各相望，山水英灵宅帝王。此地定由天造险，古来长恃作金汤。
孙吴纪德旧刊碑，草没蟠螭与伏龟。惆怅冈头三段石，至今犹似鼎分时。
金殿分来玉砌流，黑龙湖砌凤池头。后庭花落恩波断，翻与南唐作御沟。
满目江山异洛阳，昔人何必重悲伤。倘能戮力扶王室，当自新亭复故乡。
牛头天际碧凝岚，王导无稽亦宴谈。若指远山为上阙，长安应合指终南。
人物风流往往非，空余陋巷作乌衣。旧时帘幕无从觅，只有年年社燕归。
江南龙节水为乡，水不纯阴又半阳。一片湖光共深浅，两般泉脉异温凉。
流水东西傍帝台，六朝重为两朝开。曾有鹢首知高下，莫问鱼舟识去来。
昼役人功夜鬼功，阳开阴合几时终。不闻掷土江中语，争得盈流一水通。
舳舻衔尾日无虚，更堑都城引漕渠。何事馁来贪雀谷，不知留得纪几储。
竹影桐阴满旧山，凤凰多载不飞还。登台只有吹箫者，争得和鸣堕世间。
暂下高峰已显扬，般若圆通遍十方。人天浩浩无差别，法界纵横处处彰。
社翁今日没心情，为乞治聋酒一瓶。恼乱玉堂将欲遍，依稀巡到第三厅。
茶饼嚼时香透齿，水沈烧处碧凝烟。纱窗闭着犹慵起，极困新晴乍雨天。
寥萧玉宇拂秋风，掌样霜锋好射熊。却笑汉皇犹赤帝，空输女子是英雄。
识路牛羊不用牵，下来群饮碧溪泉。儿童骑马寻亡牯，只在东沟西谷边。
小儿五岁会骑驼，乳饼为粮乐则那。忽落轻莎翻得意，揶揄学父舞天魔。
碧海曈昽晓日升，金猊风静瑞烟腾。元孙黼扆兹重御，列祖威灵实式凭。
唐宗战垒久成功，管邴曾闻度海东。只有千年华表鹤，时看来往白云中。
克敌垂成不受勋，凛然巾帼是将军。一般过客留吟句，绝胜钱塘苏小坟。
一赋何曾敌两京，也知土木费经营。浊漳确是无情物，流尽繁华只此声。
袅袅猗猗绿水滨，幽香孤节自相亲。世间尽有丹青手，写照端须似此人。
通守钱塘记大苏，取之无尽适逢吾。长堤万古传名姓，肯让夷光擅此湖。
春水初生绿似油，新蛾泻影镜光柔。待予重命行秋棹，饱弄金波万里流。
塞水恒流此处渟，柳湖莲岛偶募形。烟容波态皆如画，属意悠然在杳冥。
三月正当三十日，风光别我苦吟身。共君今夜不须睡，未到晓钟犹是春。
二月春华已半归，江天况值雨垂垂。山梅倏忽花经眼，园杏须臾子满枝。
雪后清风特地斜，柳条疏瘦未藏鸦。与君试去探春信，看到梅花第几花。
雨燕初飞陇麦青，春云将雨滞行人。云间若有金乌卖，应被豪家占得春。
竹笋初生黄犊角，蕨芽初长小儿拳。试寻野菜炊春饭，便是江南二月天。
海棠阴浅日黄昏，画阁轻寒绣被温。春梦醒来能记否，卖花声过忽开门。
落红庭院绿池塘，语燕啼莺亦可伤。霁柳吹花春已老，喧槐成幄日初长。
蜂蝶如知春已归，雨余莺亦缕金衣。东风尽把杨花剪，吹作满城轻雪飞。
燕翼初干绿满池，桑阴收尽麦黄时。一年春事又成梦，几日愁怀欲废诗。
燕子楼台人寂寂，榴花庭院日熙熙。枝头添翠莺先觉，叶底销红蝶未知。
樱桃初荐杏梅酸，槐嫩风高麦秀寒。惆怅东君太情薄，挽留时暂也应难。
玉纤轻揭绣帘开，行到花前泪满腮。正尔春心无处记，一双蝴蝶忽飞来。
绿竹移阴抹画墙，倚栏红药殿春光。风开帘幕催香篆，坐听莺声春昼长。
点点残红缬燕泥，画堂春暖日初迟。绿杨影里莺声碎，正是南窗梦觉时。
东风昨夜入帘帷，便觉深宫漏影迟。一曲凉州花尽放，不须先作报春诗。
帝里春光似酒浓，管弦声里万花红。熙熙和气皇州满，都在乾坤橐籥里。
土膏欲动雨频催，万草千花一饷开。舍后荒畦犹绿秀，邻家鞭笋过墙来。
社下烧钱鼓似雷，日斜扶得醉翁回。青枝满地花狼藉，知是儿童斗草来。
春入长安百里家，湖边无日不香车。一林柳色吾无分，看杀庭前荠菜花。
春来春去不知时，只有诗人冷眼窥。夜雨揩磨好山色，晓风抬举旧花枝。
瘦沈皤皤暮日匆，花边有酒且从容。春三二月东风里，莺百千声翠柳中。
草根未放晓霜稀，骤冷初暄蝶倦飞。行到碧桃花下看，新花良是旧枝非。
载酒寻春二月天，子规啼破绿杨烟。日斜醉倚秋千柱，石上桃花红欲然。
不知春向雨中回，只到春光未苦来。老子今晨偶然出，李花全落杏花开。
林深路转午鸡啼，知有人家住隔溪。一坞闹红春欲动，酒帘正在杏花西。
宝马香车正踏青，岂知已自过清明。燕雏告诉花都尽，鸠妇丁宁雨速晴。
红芳满眼斗风流，谁倍春来有客愁。惆怅不干桃李事，故山烟雨忆松楸。
一春十病九困酒，三月都无两日晴。明旦乘驴芳草渡，绿杨深处听啼莺。
到处笙萧鼓笛中，诗人随分得春风。提壶处处差监酒，布谷朝朝讲劝农。
一点春山一点愁，一丝暮雨一声鸠。病中况更缘诗苦，夜去可堪无酒休。
晓风吹醒桃花醉，暮雨添成柳叶愁。醉了又愁愁又醉，莺煎燕炒逼春休。
三月名园草色青，梦回犹听卖花声。春光不管人慌悴，飞絮纷纷弄晚晴。
依依杨柳已藏鸦，风递莺声透碧纱。洗尽春光连夜雨，海棠赢得两三花。
晚雨冷冷子夜风，杜鹃啼月小墙东。江南词客惜春老，清晓披衣拾坠红。
此春眼不到湖山，过了春光只等闲。愿有东君相管领，时收花絮入帘看。
云头红上三竿日，烟际青来数点峰。桑椹熟时鸠唤雨，麦花黄后燕翻风。
卷中未有好诗看，草满池塘梦已残。客又不来春又暮，一帘新雨杏花寒。
一樽无计遣春留，落日伤情独倚楼。柔绿拍堤如可染，老红满径为谁愁。
青梅如豆带烟垂，紫蕨成拳着雨肥。只有小桥杨柳外，杏花未肯放春归。
百花开尽到荼縻，一片春心又欲归。可恨东风留不得，漫教啼鸟怨斜辉。
流光转眼一飞梭，如此头颅奈老何。狼藉落花春不管，竹鸡啼处雨声多。
晴天杨柳丝千绪，淡月梨花玉一庭。又是东风去时节，数声啼鸟不堪听。
坐看飞溜落檐牙，吟里风吹鬓脚斜。洛下牡丹无买处，一枝空插杜鹃花。
桃溪喷火柳拖烟，如豆青梅已半酸。燕子怯春归未得，一帘风雨杏花寒。
三月湖天春昼长，东风飘暖草浮光。樱桃熟后游人倦，柳絮飞时燕子忙。
麦髯豆荚雨生肥，闲绿园林粉蝶飞。剩置好花安四壁，不教人道是春归。
百叶盆榴照眼明，桐阴初密暑犹青。深深重幕度香缕，寂寂高堂闻燕声。
桑间椹熟麦齐腰，莺语惺惚野雉骄。日薄人家晒蚕子，雨余山客卖鱼苗。
猥山狭路蔚桑麻，篱落春归尚有花。雨涨小溪蒲剑短，风回横陇麦旗斜。
院宇沈沈雨四垂，博山香断未多时。驱除春事封姨怨，贴水新荷又满池。
樱笋方夭麦报秋，梅黄雨过水平畴。春归欲带春风韵，枝上一声黄栗留。
横波泪竹纹铺簟，叠雪轻罗香剪衣。清夏槐生风细细，新秋麦涨雨霏霏。
城中厌雨过清和，偶出西郊野兴多。蚕簇趁晴方摘茧，麦场经润欲生蛾。
瑶池十丈藕花香，清赏尤便水殿凉。闻说内家多乐事，前星亲自捧霞觞。
水晶帘卷午风轻，万壑清寒凌室冰。闲奏薰弦思解愠，肯教人世浊炎蒸。
午漏迟迟漏玉壶，清阴幂幂布庭除。直将底事销长日，大学中庸两卷书。
火云犹未敛奇峰，欹枕初惊一叶风。几处园林萧瑟里，谁家砧杵寂寥中。
洗涤炎埃宿雨晴，井梧一叶报秋声。气从缇室葭莩起，风向白蘋洲渚生。
欲倚绿窗伴卿卿，颇悔今生误道行。有心持钵丛林去，又负美人一片情。
九边烂数等雕虫，远志真看小草同。枉说健儿身在手，青灯夜雪阻山东。
不是逢人苦譽君，亦狂亦俠亦溫文。照人膽似秦時月，送我情如嶺上雲。
黄金华发两飘萧，六九童心尚未消。叱起海红帘底月，四厢花影怒于潮。
略彴缘溪一径分，千山香雪照斜醺。道人不作寻花梦，只道漫山是白云。
独向东风舞楚腰，为谁颦恨为谁娇。灞陵桥畔销魂处，临水傍堤万万条。
岭梅开候晓风寒，几度添衣怕倚栏。残菊由能傲霜学，休将白眼向人看。
潼潼水势向江东，此地曾闻用火攻。怪道侬来凭吊日，岸花焦灼尚余红。
栽植恩深雨露同，一丛浅淡一丛浓。平生不借春光力，几度开来斗晚风。
杜鹃花发杜鹃啼，似血如朱一抹齐。应是留春留不住，夜深风露也寒凄。
一出江城百感生，论交谁可并汪伦。多情不若堤边柳，犹是依依远送人。
东风袅袅泛崇光，香雾霏霏月转廊。只恐夜深花睡去，更烧高烛照红妆。
横看成岭侧成峰，远近高低各不同。不识庐山真面目，只缘身在此山中。
大庾岭头春似海，不是寻常白玉堂。昨夜护龙河上看，一天明月四檐霜。
树头历历见明珠，底用题诗问老逋。且买金陵秋露白，小舟载月过西湖。
江南雪消春渐回，溪东溪西梅花开。幽人作诗兴不浅，时复杖藜携酒来。
岁寒风致少能解，野草安能识此情。春到玉堂浑不觉，清香疏影自分明。
五云缥缈隔蓬莱，仙子吹箫月下回。转首不知春几许，霜花如雪满瑶台。
江南十月春色早，处处梅花当水开。玉笛一声霜不小，满天明月鹤飞来。
罗浮月白海无尘，玉树琼林处处春。半夜禹陵风雨作，屋梁飞动欲生鳞。
夷石心肠满面霜，岁寒吾计未全荒。相逢休问春何处，定是调羹到玉堂。
不向罗浮问醉仙，笑呼孤鹤下吴天。春风吹散梅花雪，香满西湖载酒船。
玉雪玲珑瘦影重，不同桃李媚春风。十分清致无人解，犹在旧家池馆中。
寒枝错落冻不解，隔水清香招得来。午夜风停雪声堕，梅花开尽不知寒。
断云流水孤山路，看得春风几树花。骑鹤归来城郭是，月明箫管起谁家。
昨夜朔风吹倒人，梅花枝上十分春。老夫高卧石窗下，嬴得清香入梦频。
朔风吹冷过山城，巾子峰头雪未晴。十载西湖闲客梦，夜来山月最分明。
罗浮山下雪三尺，白玉堂前春几分。岁晏归来诗思好，东风吹散一溪云。
疏花粲粲照寒水，玛瑙坡前春独回。却忆去年风雪里，吹箫曾棹酒船来。
天寒江国霜如雪，草木无情尽摧折。不知春意到江南，疏影横斜半窗月。
春风处处竞繁华，桃李无言亦好花。独有高人爱高洁，肯冲冰雪到山家。
平生固守冰霜操，不与繁花一样情。岁晏溪头春意足，是谁看得最分明。
疏篱潇洒绿烟寒，老树鳞皴艾叶攒。昨夜天空明月白，一枝疏影隔窗看。
春风一笑玉无垠，云散空窗见月痕。半夜鹤归诗思好，清香吹满水南轩。
月明曾过西湖路，爱看横枝当水斜。试问玉堂诸学士，几时清梦到山家。
明月满天霜气重，梅花风韵更清妍。鹤飞不带箫声远，春过西泠第二船。
霜花浮影月娟娟，春色无痕上画船。转首西湖风景异，不知谁识老逋仙。
吹彻瑶笙鹤未还，小桥流水碧潺潺。夜深梦醒推窗看，白月无痕雪满山。
鹅州城东古梅树，鳞甲满身如老龙。冷霜极冷欺不得，春风吹作玉玲珑。
记得西泠春色归，珠星璧月景离离。近来消息真堪笑，却说梅花不要诗。
开遍南枝又北枝，春风于我似相知。酒边漫说罗浮梦，忘却瑶台月下时。
十月中原风景别，寒冰如地雪漫天。相逢尽说江南好，处处梅花压酒船。
玛瑙坡前春未来，几番空棹酒船回。西湖今日清如娮，一树梅花压水开。
千年万年老梅树，三花五花无限春。不比寻常桃树李，只将颜色媚时人。
霜气横空水满川，梅花枝上月娟娟。却思前载孤山下，半夜吹箫上画船。
夜来漫踏前村雪，雪里梅花认得真。回首中原天万里，琼林玉树一般春。
一树横斜白玉条，春风吹乱雪飘飘。孤山老却林和靖，多载笙歌过六桥。
瘦夷一枝横照水，疏花点点耐清寒。雪晴月白孤山下，几度清香拄杖看。
今日开门见远山，炼师坛下列清班。看来都是梅花树，个个春风玉佩环。
树阴如屋雾如潮，浅水流花落野桥。忽忆去年秋八月，玉霄峰顶夜吹箫。
仙子归来夜未央，瑞香风动翠罗裳。月明无处韬清影，箫管迎春上玉堂。
海云初破月团团，独鹤归来夜未阑。一笙笙箫湖水上，玉妃无语倚阑干。
云间古寺陆机宅，草木萧森鹤不来。惟有溪头老梅树，霜花犹是旧时开。
闲花野草斗青红，一着冰霜扫地空。惟有老梅标致别，岁寒时节自春风。
地老天荒尽可花，不同桃李竞繁华。要知鼎鼐调羹味，须问旧时丞相家。
和靖门前雪作堆，多年积得满身苔。疏花个个团冰雪，羌笛吹他不下来。
月明海底夜无烟，恰似西湖雪后天。清气逼人禁不得，玉箫吹上大楼船。
湖上无书问老逋，冰霜岩壑迥清孤。二更月出天全白，转首春风是画图。
六月一日天大热，清风忽地过江来。湿云挟得梅梁起，半夜飞空作怒雷。
江北江南寒气重，雪花如席蔽天来。五更野叟敲门报，屋外老梅连夜开。
马迹山前大树梅，千花万花如雪开。满载扬州秋露白，玉箫吹过太湖来。
冰雪林中著此身，不同桃李混芳尘。忽然一夜清香发，散作乾坤万里春。
黄河十月冰如地，骑马何人说好官。老子门前三丈雪，梅花开尽不知寒。
春风无声海日起，梅花满树烟茫茫。西湖昨夜笙歌静，相见逋仙是林中。
老仙醉吸墨数斗，吐出梅花个个真。相见草嫌颜色异，山林别是一般春。
面皮如夷惯风霜，焉肯托根桃李场。转首江南春似梅，一声箫管月苍苍。
我家洗砚池头树，个个花开淡墨痕。不要人夸好颜色，只留清气满乾坤。
莫厌缁尘染素衣，山间林下自相宜。玉堂多少闲风月，老子熟眠殊不知。
梦回诗思不可遏，赤脚溪头夜踏冰。忽地风来明月动，彩鸾飞出碧云层。
颜色虽殊心不异，漫随时俗混繁华。清香吹散乾坤外，不是寻常桃杏花。
老梅标致何潇洒，不与寻常草木同。可笑燕山人事别，春风只看杏花红。
翠华影转宜春苑，苑里红梅一夜开。学士赋诗承赐宴，内官传道首绯来。
白日迟迟照窗户，深院不知春几许。紫箫声转香风回，隔帘踏动燕脂雨。
十二阑干一院花，春风犹忆旧京华。翠云不隔西湖路，梦入咸平处士家。
洞天窅窅无人到，白日丹光出树林。仙子竟忘食玉法，笑迎春色绿云阴。
彩凤穿花啄石苔，玉窗琼户紫烟开。山人不说罗浮梦，却忆玄都观里来。
桃杏漫山总粗俗，旧家池馆尚春风。道人不作罗浮梦，坐看珊瑚海日红。
山林养得寸心丹，岂是清香不而寒。今日春风好颜色，任他自作杏花看。
玉妃步月影毵毵，宴罢瑶池酒正酣。半夜不知香露冷，春风吹梦过江南。
昭阳殿里醉春风，香隔琼帘映浅红。翠袖拥云扶不起，玉箫吹过小楼东。
罗浮仙子醉春风，玉骨冰肌晕浅红。一味清香消不尽，几回飞梦锦云中。
仙子云中驾鹤归，翩翩雾佩晓风吹。玉肌轻染燕脂色，恰似罗浮夜醉时。
满湖水色净娟娟，正是春风二月天。醉后不知云尺屋，燕脂飞雨堕楼船。
玉骨清癯怯素妆，春风一醉九霞觞。绿房午夜娇云暖，不梦梨花梦海棠。
昔醉西湖处士家，酒痕吹上水边花。东风蛱蝶迷香梦，一树珊瑚月影斜。
刺刺北风吹倒人，乾坤无处不沙尘。胡儿冻死长城下，谁信江南别有春。
粲粲疏花照水开，不知春意几时回。嫩云清绕孤山路，记得短筇寻句来。
溪山对雨起呼酒，一笑还披万里图。疏树远山秋淡薄，飘风流水尽模糊。
一微尘中入三昧，成就一切微尘定。而彼微尘亦不增，於一普现难思刹。
春沟水动茶花白，夏谷云生荔枝红。青裙玉面如相识，九月茶花满路开。
暖翠楼前粉黛香，六朝风致说平康。踏青归去春犹浅，明日重来花满床。
百战江湖一笛横，风雷侠烈死生轻。鸳鸯有耦春蚕若，白马鞍边笑靥生。
携书弹剑走黄沙，瀚海天山处处家。大漠西风飞翠羽，江南八月看桂花。
小桃无主自开花，烟草茫茫带晚鸦。几处败垣围故井，向来一一是人家。
阴世新添枉死鬼，阳间不见少年人。花容月貌无双女，惆怅芳魂赴九泉。
黄金逐手快意尽，昨日破产今朝贫。丈夫何事空啸傲，不如烧却头上巾。
却似移舟上碧滩，一滩经过一滩难。酷怜剑气消磨尽，飞瀑流泉日影寒。
弹剑狂歌过蓟州，空抛红豆意悠悠。高山流水人何在，侠骨柔肠总惹愁。
谤声易弭怨难除，秦法虽严亦甚疏。夜半桥边哼孺子，人间犹有未烧书。
侬家住在大江东，妾似船桅郎似逢。船桅一心在篷里，篷无定向只随风。
春水新添几尺波，泛舟小妇解吴歌。笑指侬如江上月，团圆时少缺时多。
纷纷易尽百年身，举世何人识道真。力去陈言夸末俗，可怜无补费精神。
空嗟覆鼎误前朝，骨朽人间骂未销。夜月池台王傅宅，春风杨柳太师桥。
月儿弯弯照九州，几家欢乐几家愁。几家夫妇同罗帐，几家飘零在外头。
花开不并百花丛，独立疏篱趣未穷。宁可枝头抱香死，何曾吹堕北风中。
窘步相仍死不前，唱酬无复见前贤。纵横自有凌云笔，俯仰随人亦可怜。
一语天然万古新，豪华落尽见真淳。南窗白日羲皇上，未害渊明是晋人。
手帕蘑姑与线香，本资民用反为殃。清风两袖朝天去，免得闾阎话短长。
落落南冠且笑歌，肯将壮志竟蹉跎。丈夫不作寻常死，纵死常山舌不磨。
衔枚夜度五千兵，密领军符号令明。狭巷短兵相接处，杀人如草不闻声。
呵冻提篙手未苏，满船凉月雪模糊。画家不识渔家苦，好作寒江钓雪图。
短杆长线守磻溪，这个机关那个知。只钓当朝君与相，何尝意在水中鱼。
爱好由来落笔难，一诗千改心始安。阿婆还是初笄女，头未梳成不许看。
谁肯栽培木一章，黄泥亭子白茅堂。新蒲新柳三年大，便与儿孙作屋梁。
寸寸山河寸寸金，瓜离分裂力谁任。杜鹃再拜忧天泪，精卫无穷填海心。
为人切莫用欺心，举头三尺有神明。若还作恶无报应，天下凶徒人吃人。
芙蓉殿俯御河寒，残月西风并马看。十里松杉清绝处，不知晓雪在西山。
分弓列戟四门开，游豫长陪万乘来。七十二桥天汉上，彩虹飞下晾鹰台。
红桥夹岸柳平分，雉兔年年不掩群。飞放何须烦海户，郊南新置羽林军。
白檀山下水声秋，地踞潮河最上流。日暮行人寻堠馆，凉砧一片古檀州。
山步溪桥又早秋，飘然无处不堪游。僧廊偶为题诗入，鱼市常因施药留。
久雨初睛喜欲迷，青鞋踏遍舍东西。忽然来到柳桥下，露湿蓼花红一溪。
青帝万里月轮孤，扫尽浮云一点无。正是吾庐秋好夜，上桥浑不要人扶。
小山榴花照眼明，青梅自堕时有声。柳桥东岸倚筇立，聊借水风吹宿醒。
村路初晴雪作泥，经旬不到小桥西。出门顿觉春来早，柳染轻黄已蘸溪。
缥缈云边罨画楼，空蒙雨外木兰舟。谁知老子清狂甚，独占城南十里秋。
春来无处不春风，偏在湖桥柳色中。看得浅黄成嫩绿，始知造物有全功。
梅市桥边弄夕霏，菱歌声里棹船归。白鸥去尽还堪恨，不为幽人暖钓矶。
漕渠北向小桥通，渐入苍茫大泽中。造物将无知我醉，故吹急雨打船篷。
市桥岸下泛湖舟，雕槛疏帘半上钩。春事几何君惜醉，明朝赤帜插谯楼。
祓除情景烟波上，放荡胸怀诗酒中。禹会桥边潮落处，夕阳几度系孤篷。
桥外波如鸭头绿，杯中酒作鹅儿黄。山茶花下醉初醒，却过西村看夕阳。
城南天镜三百里，缭以重重翡翠屏。最好长桥明月夜，寄船策蹇上兰亭。
谩种秋兰四五茎，疏帘底事太关情。可能不作凉风计，护得幽兰到晚清。
莫讶春光不属侬，一香已足压千红。总令摘向韩娘袖，不作人间脑麝风。
十年无梦得还家，独立青峰野水涯。天地寂寥山雨歇，几生修得到梅花。
无心买酒谒青春，对镜空嗟白发新。花下少年应笑我，垂垂羸马访高人。
雄气堂堂贯斗牛，誓将直节报君仇。斩除顽恶还车贺，不问登坛万户修。
手持竹节访黄龙，旧穴空遗虎子踪。云锁断崖无觅处，半山松竹撼秋风。
崆峒访道至湘湖，万卷诗书看转愚。踏破铁鞋无觅处，得来全不费工夫。
色不迷人人自迷，情人眼里出西施。有缘千里来相会，三笑徒然当一痴。
世间无物抵春愁，合向苍冥一哭休。四万万人齐下泪，天涯何处是神州。
汉谣魏什久纷纭，正体无人与细论。谁是诗中疏凿手，暂教泾渭各清浑。
慷慨歌谣绝不传，穹庐一曲本天然。中州万古英雄气，也到阴山敕勒川。
万古文章有坦途，纵横谁似玉川卢。真书不入今人眼，儿辈从教鬼画符。
切切秋虫万古情，灯前山鬼泪纵横。鉴湖春好无人赋，夹岸桃花锦浪生。
万古幽人在涧阿，百年孤愤竟如何。无人说与天随子，春草输赢较几多。
谢客风容映古今，发源谁似柳州深。朱弦一拂遗音在，却是当年寂寞心。
窘步相仍死不前，唱酬无复见前贤。纵横正有凌云志，俯仰随人亦可怜。
曲学虚荒小说欺，俳谐怒骂岂诗宜。今人合笑古人拙，除却雅言都不知。
乱后玄都失故基，看花诗在只堪悲。刘郎也是人间客，枉向东风怨兔葵。
金入洪炉不厌频，精真那计受纤尘。苏门果有忠臣在，肯放坡诗百态新。
排比铺张特一途，藩篱如此亦区区。少陵自有连城璧，争奈微之识碔砆。
万郊怒绿斗寒潮，检点新泥筑旧巢。我是江南第一燕，为衔春色上云梢。
鸭馄饨小漉微盐，雪后垆头酒价廉。听说河豚新入市，蒌蒿荻笋急须拈。
城北城南尽水乡，红薇径外是回塘。千家晓阁纱窗拓，二月东风蕙草香。
西水驿前津鼓声，原田角角野鸡鸣。苔心菜甲桃花里，未到天明棹入城。
姑恶飞鸣触晓烟，红蚕四月已三眠。白花满把蒸成露，紫葚盈筐不取钱。
村中桑斧响初停，溪上丛麻色渐清。郡阁南风才几日，荷花开满镜香亭。
徐园青李核何纤，未比僧庐味更甜。听说西施曾一搯，至今颗颗爪痕添。
藉袈桥上水松牌，白石登登雁齿阶。曾记小时明月夜，踏歌连臂竹邻街。
谷水由来出小湖，渚城辟塞总春芜。战场吴楚看犹在，折戟沙中定有无。
金鱼院外即通津，转粟千艘压水滨。年少女墙随意望，缝衣恰对柁楼人。
怀家亭馆相家湖，雪艇风阑近已芜。犹有白蘋香十里，生来黄蚬蛤蜊粗。
学绣女儿行水浔，遥看三塔小如针。并头菡萏双飞翼，记取挑丝色浅深。
梅花小阁两重阶，屈戍屏风六扇排。不及张铜炉在地，三冬长暖牡丹鞋。
鹤湖东去水茫茫，一面风泾接魏塘。看取松江布帆至，鲈鱼切玉劝郎尝。
莲花细步散香尘，金粟山门礼佛频。一种少年齐目断，不知谁是比肩人。
织成锦衾碧间红，缭以吴绵四五通。锦上鸳鸯三十六，双栖夜夜水纹中。
天宁佛阁早春开，鸟语风铃次第催。怪道回船湿罗袜，严将军墓踏青来。
长水风荷叶叶香，斜塘惯宿野鸳鸯。郎舟爱向斜塘去，妾意终怜长水长。
踠地垂杨絮未飘，兰舟上巳祓除遥。射襄城北南风起，直到吴江第四桥。
宣公桥南画鼓挝，酒船风幔拄鸦叉。碧山银碗劝郎醉，棹入南湖秋月斜。
木犀花落捣成泥，霜后新橙配作齑。犹恐夜深妨酒渴，教添玉乳御儿梨。
画眉墨是沈珪丸，水滴蟾蜍砚未干。休恨图经山色少，与郎终日远峰看。
三姑庙南豆叶黄，马王塘北稻花香。秋衣薄处宜思妾，春酒熟时须饷郎。
小妇春风楼下眠，与论家计最堪怜。劝移百福坊南往，多买千金圩上田。
小舫中流播燕梢，一螺青水练塘坳。随郎尽日盐官去，莫漫将侬半逻抛。
雨近黄梅动浃旬，舟回顾渚斗茶新。问郎紫笋谁家焙，莫是前溪读曲人。
秋灯无焰剪刀停，冷露浓浓桂树青。伯解罗衣种罂粟，月明如水浸中庭。
绣线图存陆晃遥，唐家花鸟棘针描。只愁玉面无入画，须是传神盛子昭。
去郭西南桂树林，五亩之园一半阴。笑插枝头最深蕊，两鬟如粟辟寒金。
榆钱阵阵麦纤纤，野菜花黄蝶易粘。记送郎船溪水曲，平芜一点甑山尖。
比翼鸳鸯举棹回，双飞蝴蝶遇风开。生憎湖上鸬鹚鸟，百遍鱼梁晒翅来。
龙香小柄琵琶弯，切玉玲珑约指环。试按花深深一曲，海棠开后望郎还。
酒市茶寮总看场，金风亭子入春凉。俊游改作乌篷小，蔡十郎桥低不妨。
苏小墓前秋草平，苏小墓上秋瓜生。同心绾结不知处，日暮野塘空水声。
风樯水槛尽飞花，一曲春波潋滟斜。北斗阑干郎记取，七星桥下是儿家。
天星湖口好花枝，便过三春采未迟。蝴蜨双飞如可遂，教郎乞梦冷仙祠。
江楼人日酒初浓，一一红妆水面逢。不待上元灯火夜，徐王庙下鼓冬冬。
河头时有浣衣人，处处春流漾白蘋。桥下轻舟来往疾，南经娱老北蹲宾。
芳草城隅绿映衫，凤池坊北好抽帆。徐恬旧宅芹泥暖，雨过斜阳燕子衔。
秋泾极望水平堤，历历杉青古闸西。夜半呕哑柔橹拨，亭前灯火落帆齐。
屋上鸠鸣谷雨开，横塘游女荡舟回。桃花落后蚕齐浴，竹笋抽时燕便来。
漏泽寺西估客多，楼前官道后官河。正值喧阗日中市，杨花小伎抱筝过。
五月新丝满市廛，缲车响彻斗门边。沿流直下羔羊堰，双橹迎来贩客船。
鱼梁沙浅鹭争淘，处处村田响桔槔。一夜城西苕水下，酒船直并小楼高。
九里桥西落照衔，樱桃初熟鸟争鹐。须知美酒乌程到，遥见新塍一片帆。
马场渔溆几沙汀，宿雨初消树更青。最好南园丛桂发，画桡长泊煮茶亭。
青粉墙低望里遥，红泥亭子柳千条。郎船但逐东流水，西丽桥来北丽桥。
伍胥山头花满林，石佛寺下水深深。妾似胥山长在眼，郎如石佛本无心。
花船新造水中央，晓发当湖溯汉塘。听尽钟声十八里，平林小市入新坊。
绿烟初洗兔华秋，片片鱼云静不流。山月池边看未足，移船买酒弄珠楼。
鹦鹉湖流碧几湾，白龙湫水落陈山。游人秦小娘祠过，社鼓声边醉酒还。
阿侬家住秦溪头，日长爱棹横湖舟。沾云寺东花已放，义妇堰南春可游。
巫子峰晴返景开，传闻秦女葬山隈。闲听野老沙中语，曾有毛民海上来。
横浦东连白塔云，下方钟鼓落潮闻。结成海气楼相似，煮就吴盐雪不分。
鹰案绝顶海风晴，乌免秋残夜并生。铁锁石塘三百里，惊涛啮尽寄奴城。
招宝塘倾水浅深，会骸山古家销沉。都缘世上钱神贵，地下刘伶改姓金。
曲律昆山最后时，海盐高调教坊知。至今十棒元宵鼓，绝倒梨园弟子师。
春绢秋罗软胜绵，折枝花小样争传。舟移濮九娘桥宿，夜半鸣梭搅客眠。
郎牵百丈上官塘，客倚篷窗晚饭香。黄口近前休卖眼，船头已入语儿乡。
轻船三板过南亭，蚕女提笼两岸经。曲罢残阳人不见，阴阴桑柘石门青。
走马岗长夕照中，塘连沙渚路西东。不知吴会谁分地，生遍茱萸一色红。
移船只合甓川居，酿就新浆雪不如。留客最怜乡味好，屠汶秋鸟马嗥鱼。
郎家湖北妾湖南，两浆缘流路旧谙。却似钓鳌矶边鹭，往来凉月影毵毵。
野王台废只空墩，翁子坟荒有墓门。舍宅尚传裴相国，移家曾住赵工孙。
秋晚东林落木疏，白莲僧寺水中居。昏钟不隔渔庄火，古殿犹存日本书。
蕲王战舰已无踪，娄相高坟启旧封。曾见朋游南渡日，北山堂外九株松。
怀苏亭子草成蹊，六鹤空堂旧迹迷。唯有清香楼上月，夜深长照子城西。
稗花枫叶宋坡湖，路转潮鸣山翠无。百里盐田相望白，至今人说小长芦。
桑边禾黍水重围，时有秋虫上客衣。三过堂东开夕阳，满村黄叶一僧归。
百花庄口水沄沄，中是吾家太傅坟。当暑黄鹂鸣灌木，经科红叶映斜曛。
鸭嘴小船浅水通，获花门巷萧萧风。荆南豫北斗新酿，不比吾乡清若空。
江市鱼同海市鲜，南湖菱胜北湖偏。四更枕上歌声起，泊遍冬瓜堰外船。
妾家城南望虎墩，郎家城北白牛村。白牛不见郎骑至，望虎何由过郭门。
石尤风急驻苏湾，逢着邻船贩橘还。只道夜过平望驿，不知朝发洞庭山。
茅屋东溪兴可乘，竹篱随意挂鱼罾。三冬雪压千年树，四月花繁百尺藤。
舍南舍北绕春流，花外初莺啭未休。毕竟林塘输甪里，爱携宾客醉山楼。
溪上梅花舍后开，市南新酒酦新醅。寻山近有殳基宅，看雪遥登顾况台。
归人万里望邱为，白酒黄壶瓠作卮。来往棹歌无不可，西溪东泖任吾之。
槛边花外尽重湖，到处怀觞兴不孤。安得家家寻画手，溪堂遍写读书图。
天山万笏耸琼瑶，导我西行伴寂寥。我与山灵相对笑，满天晴雪共难消。
涧水弯弯绕郡城，老蝉嘶作车轮声。西风吹客上马去，夕阳满川红叶明。
风驱急雨洒高城，云压轻雷殷地声。雨过不知龙去处，一池草色万蛙鸣。
隐隐江城玉漏催，劝君须尽掌中杯。高楼明月笙歌夜，知是人生第几回。
画罗纨扇总如云，细草新泥簇蝶裙。孤愤何关儿女事，踏青争上岳王坟。
鱼羹宋嫂六桥无，原是樊楼旧酒垆。宣索可怜停玉食，官家和泪话东都。
梅花亦作黍离看，野水荒坟绕一湾。肠断黄金台下客，更传天语到孤山。
珠襦玉匣出昭陵，杜宇斜阳不可听。千树桃花万条柳，六桥无地种冬青。
面湖楼好纳朝光，夜梦分明起辄忘。但记晓钟来两寺，一钟声短一声长。
湖上朝来水气升，南高峰色自崚嶒。小船看尔投西岸，载得三人两是僧。
不写晴山写雨山，似呵明镜照烟鬟。人间万象模糊好，风马云车便往还。
粤海重关二虎尊，万龙轰斗事犹存。至今遗垒余残石，白浪如山过虎门。
孤城铁瓮四山围，绝顶高秋坐落晖。眼见长江趋大海，青天却似向西飞。
漫脱春衣浣酒红，江南二月最多风。梨花雪后酴醿雪，人在重帘浅梦中。
北望中原涕泪多，胡尘惨淡汉山河。盲风晦雨凄其夜，起读先生正气歌。
道是南风竟北风，敢将蹭蹬怨天公。男儿要展回天策，都在千盘百折中。
三百诗人岂有诗，都成绝唱沁心脾。今人不讲源头水，只问支流派是谁。
涂脂传粉画长眉，按拍循腔疾复迟。学过邯郸多少步，可怜挨户卖歌儿。
心源探到古人初，征实翻空总自如。好把臭皮囊洗净，神仙楼阁在高虚。
豫章出地势轮囷，细草孤花亦可人。独有五通仙杜老，各还命脉各精神。
学韩学杜学髯苏，自是排场与众殊。若使自家无曲子，等闲铙鼓与笙芋。
池塘春草妙难寻，泥落空梁苦用心。若比大江流日夜，哀丝豪竹在知音。
文章妙绝有邱迟，一纸书中百首诗。正在将军旗鼓处，忽然花杂草长时。
读书万卷真须破，念佛千声好是空。多少英雄齐下泪，一生缠死笔头中。
孤村隐隐起微烟，处处秧歌竞插田。羸马未须愁远道，桃花红欲上吟鞭。
茫茫大陆起风云，举国昏沉岂足云。最是伤心秋又到，虫声唧唧不堪闻。
大江歌罢掉头东，邃密群科济世穷。面壁十年图破壁，难酬蹈海亦英雄。
四十余年礼世伽，本来面目是天家。清凉无物何所有，叶斗峰横问法华。
东临真定北云中，盘薄幽并一气通。欲得宝符山上是，不须参礼化人宫。
西北天低五顶高，茫茫松海露灵鳌。太行直上犹千里，井底残山枉叫号。
颠风作力扫阴霾，白日青天四望开。好个台山真面目，争教坡老不曾来。
万壑千岩位置雄，偶从天巧见神功。湍溪已作风雷恶，更在云山气象中。
满天风雪满天愁，革命何须怕断头。留得子胥豪气在，三年归报楚王仇。
忧国耻为睁眼瞎，挺身甘上断头台。一舟风雨寻常事，曾自枪林闯阵来。
空负梅关团圆月，囚门深锁窥不得。夜半皎皎上东墙，反影铁窗皆虚白。
覆阑纤弱绿条长，带雪冲寒折嫩黄。迎得春来非自足，百花千卉共芬芳。
黄金华发两飘萧，六九童心尚未消。化起海红帘底月，西厢花影怒广潮。
迎旦东风骑蹇驴，旋呵冻手暖髯须。洛阳无限丹青手，还有功夫画我无。
直上青霄望八都，白云影里月轮孤。茫茫宇宙人无数，几个男儿是丈夫。
满眼生机转化钧，天工人巧日争新。预支五百年新意，到了千年又觉陈。
少时学语苦难圆，只道工夫半未全。到老始知非力取，三分人事七分天。
诗解穷人我未空，想因诗尚不曾工。熊鱼自笑贪心甚，既要工诗又怕穷。
飒爽英姿五尺枪，曙光初照演兵场。中华儿女多奇志，不爱红装爱武装。
五云山上五云飞，远接群峰近拂堤。若问杭州何处好，此中听得野莺啼。
千里波涛滚滚来，雪花飞向钓鱼台。人山纷赞阵容阔，铁马从容杀敌回。
千载长天起大云，中唐俊伟有刘蕡。孤鸿铩羽悲鸣镝，万马齐喑叫一声。
屈子当年赋楚骚，手中握有杀人刀。艾萧太盛椒兰少，一跃冲向万里涛。
博大胆识铁石坚，刀光剑影任翔旋。龙华喋血不眠夜，犹制小诗赋管弦。
鉴湖越台名士乡，忧忡为国痛断肠。剑南歌接秋风吟，一例氤氲入诗囊。
贾生才调世无伦，哭泣情怀吊屈文。梁王堕马寻常事，何用哀伤付一生。
人类今娴上太空，但悲不见五洲同。愚公尽扫饕蚊日，公祭无忘告马翁。
鸡叫一声撅一撅，鸡叫二声撅二撅。三声四声天下白，褪尽残星与晓月。
栖鸦流水点秋光，爱此萧疏树几行。不与行人绾离别，赋成谢女雪飞香。
席门闲傍水之涯，夫婿安贫不作家。明日断炊何暇问，且携鸦嘴种梅花。
公子翩翩信绝伦，拟将豪举却狂秦。不知宾客成何事，枉向楼头折美人。
调入苍梧斑竹枝，潇湘渺渺水云思。听来记得华清夜，疏雨梧桐独坐时。
干戈满地客还家，望里河山镜里花。残月晓风南浦路，一车摇梦过龙华。
春风南浦暗销魂，话别来敲夜半门。赠我梅花清几许，此生难报丈人恩。
故园归去已无家，传舍名留炎海涯。一夜乡愁消未得，隔窗听唱后庭花。
花中巢许耐寒枝，香满罗浮小雪时。各记兴亡家国恨，悲鸿作画我题诗。
楼外楼头雨如酥，淡妆西子比西湖。江山也要文人捧，苏堤而今尚姓苏。
三月春寒雪满山，高峰遥望皖东关。西来两宿禅源寺，为恋人间水一湾。
万一青春不可留，自甘潦倒作情囚。儿郎亦是多情种，颇羡尚书燕子楼。
十年孤屿罗浮梦，每到春来辄忆家。难得张郎知我意，画眉还为画梅花。
思古堂前酒一樽，共谈时事出孤村。临期上马无他嘱，多买诗书教子孙。
翠竹峰前是我家，归来重整旧生涯。烟霞尚有留人意，争奈门前驷马车。
驿亭门外叙分携，酒尽扬鞭泪湿衣。莫讶临歧再回首，江山重叠故人稀。
驿亭斜掩楚城东，满引浓醪劝谏慵。自恋明时休未得，好山非是不相容。
亭亭画舸系春潭，直待行人酒半酣。不管烟波与风雨，载将离恨过江南。
亭亭画舸击寒潭，直到行人酒半酣。不管烟波与风雨，载将离恨过江南。
一夜西风旅雁秋，背身调镞索征裘。关山落尽黄榆叶，驻马谁家唱石州。
江云薄薄日斜晖，江馆萧条独掩扉。梁燕不知人事改，雨中犹作一双飞。
得罪先朝出粉闱，五原功业有谁知。年余放逐无人识，白雪关头一望时。
吟绕虚廊更向阑，绣窗灯影背栏干。燕栖莺宿无人语，一夜萧萧细雨寒。
百花深处小危楼，千步苍苔到叶舟。一夜楚江寒食雨，离人白尽未归头。
沉檀香植在天涯，贱等荆衡水面槎。何必为槽饲鸡犬，不如煨烬向豪家。
两株桃杏映篱斜，妆点商山副使家。何事春风容不得，和莺吹折数枝花。
春云如兽复如禽，日照风吹浅又深。谁道无心便容与，亦同翻覆小人心。
闲写新诗十数篇，晓来铺向竹窗前。无端燕子欺人睡，故落春泥污彩笺。
一夜春雷百蛰空，山家篱落起蛇虫。无端蚯蚓争头角，触破莓苔气似虹。
苇篷疏薄漏斜阳，半日孤吟未过江。唯有鹭鹚知我意，时时翘足对船窗。
一壶村酒胶牙酸，十数胡皴彻骨乾。随著四婆裙子后，杖头挑去赛蚕官。
昨夜西风烂漫秋，今朝东岸独垂钩。紫袍不识衰衣客，曾对君王十二旒。
更无落魄耽杯酒，更莫猖狂爱咏诗。今日捉将官里去，这回断送老头皮。
杳杳烟波隔千里，白蘋香散东风起。日落汀洲一望时，愁情不断如春水。
堤草惹烟连野绿，岸花经雨压枝红。年来多病辜春醉，惆怅河桥酒旆风。
蝉鸣日正树阴浓，避暑行吟独杖筇。却爱野云无定处，水边容易耸奇峰。
暮天寥落冻云垂，一望危亭欲下迟。临水数村谁画得，浅山寒雪未销时。
离心杳杳思迟迟，深院无人柳自垂。日暮长廊闻燕语，轻寒微雨麦秋时。
虚堂寂寂草虫鸣，欹枕难忘是旧情。斜月半轩疏树影，夜深风露更凄清。
一曲清歌一束绫，美人犹自意嫌轻。不知织女萤窗下，几度抛梭织得成。
风劲衣单手屡呵，幽窗轧轧度寒梭。腊天日短不盈尺，何似燕姬一曲歌。
瘦玉萧萧伊水头，风宜清夜露宜秋。更教仙骥傍边立，尽是人间第一流。
湖上青山对结庐，坟头秋色亦萧疏。茂陵他日求遗稿，犹喜曾无封禅书。
野水岸边逢草歇，平林烟畔逐花行。雨晴南陌尘埃洗，倍觉风光夺眼明。
水曲林幽独杖藜，郫筒香入乱花携。轻肥不得寻春意，动要笙歌逐马蹄。
名园虽是属侯家，任客闲游到日斜。富贵位高无暇出，生人空看折来花。
闲登朱亥游侠墓，却望梁王歌吹台。台上墓边芳草绿，游人心事立徘徊。
君王未到玉津游，万树红芳相倚愁。金锁不开春寂寂，落花飞出粉墙头。
冷于陂水淡于秋，远陌初穷见渡头。犹赖丹青无处画，画成应遣一生愁。
素波凉晕淡层城，怊怅三年此夜情。独捲疏帷成默坐，暗虫相应作秋声。
九旻含爽助清辉，万里重阴误赏期。正恨浮云无意绪，世间偏恼最明时。
前溪夜雨锦张红，坠萼残英绕暗丛。已与吹开复吹谢，无情毕竟是春风。
花光浓烂柳轻明，酌酒花前送我行。我亦且如常日醉，莫教弦管作离声。
绿树交加山鸟啼，晴风荡漾落花飞。鸟歌花舞太守醉，明日酒醒春已归。
春云淡淡日辉辉，草惹行襟絮拂衣。行到亭西逢太守，篮舆酩酊插花归。
北雁来时岁欲昏，私书归梦杳难分。井桐叶落池荷尽，一夜西窗雨不闻。
夜凉吹笛千山月，路暗迷人百种花。棋罢不知人换世，酒阑无奈客思家。
别院深深夏席清，石榴开遍透帘明。树荫满地日当午，梦觉流莺时一声。
夜雨连明春水生，娇云浓暖弄微晴。帘虚日薄花竹静，时有乳鸽相对鸣。
嘉果浮沉酒半醺，床头书册乱纷纷。北轩凉吹开疏竹，卧看青天行白云。
浩荡清淮天共流，长风万里送归舟。应愁晚泊喧卑地，吹入沧溟始自由。
惯恼东风不定家，高楼长陌奈无涯。一春情绪空撩乱，不是天生稳重花。
絮雪纷纷不自持，乱愁萦困满春晖。有时穿入花枝过，无限蜂儿作队飞。
淮岸浮屠半倚天，山僧应已离尘缘。松关暮锁无人迹，惟放钟声入画船。
结社当年号白莲，师心应欲继前贤。有时中夜初回定，清磬一声秋月圆。
洗除尘垢访名蓝，不得相逢益自惭。松桂阴森香火冷，乱云空锁白莲庵。
山椒亭榭适徘徊，病膜烦襟斗顿开。若有尘埃何处隔，此中自是少尘埃。
溪岑萦绕红尘外，殿阁欹危翠霭间。我见老僧无一事，老僧更羡白云閒。
人言落日是天涯，望极天涯不见家。已恨碧山相阻隔，碧山还被暮云遮。
昔年乘醉举归帆，隐隐山前日半衔。好似满江涵返照，水仙齐着淡红衫。
蜀道如天夜雨淫，乱铃声里倍沾襟。当时更有军中死，自是君王不动心。
璧月迢迢出暮山，素娥心事问应难。世间最解悲圆缺，只有方诸泪不干。
今人往往号能文，意熟辞陈未足云。若见江鱼须痛哭，腹中曾有屈原坟。
半记不记梦觉后，似愁无愁情倦时。拥衾侧卧未忺起，帘外落共撩乱飞。
天际乌云含雨重，楼前红日照山明。嵩阳居士今安否，青眼看人万里情。
修竹萧萧曲槛前，清泉虢虢小池边。琴中一弄履霜操，人静当庭月正圆。
过雨池塘凉气早，落花门户乱红多。松亭石上题名处，谁剥莓苔看在么。
庙下春行香雾合，观中朝茹药牙尖。故人别后无消息，荒草生坟白露沾。
霜后丹枫照曲堤，酒阑明日下前溪。石楼夜半云中笑，惊起沙禽过水西。
韩王宅里酒千垆，范帅园中花万株。行乐主人今已矣，春风还似旧时无。
名花百种结春芳，天与秾华更与香。每忆月陂隄下路，便开图画觅姚黄。
草白霜晴鹘眼开，原头游骑四边来。枯丛鸦鹊休惊噪，日暮分持走兔回。
履道园池竹万竿，竹间池际笋斑谰。当时酒所夸文战，今日谁登上将坛。
白马寺前冠盖盛，送行宾友尽英豪。耿丞血染边场草，留得声名日月高。
小园岂是春来晚，四月花飞入酒杯。都为主人尤如事，风光留住不教回。
雪里犹能醉落梅，好营杯具待春来。东风便试新刀尺，万叶千花一手裁。
有底春风能好事，解将刀尺翦青天。知君新得草书法，旋卷碧云供小笺。
山阿有人着薜荔，廷下缚虎眠莓苔。手磨心语知许事，曾见汉唐池馆来。
邻家争插红紫归，诗人独行嗅芳草。丛边幽蠹更不凡，蝴蝶纷纷逐花老。
秋成想见香租入，菊露枫胶密几脾。日日山僮扫红叶，蜂衙知是主人归。
吴儿心着吴山深，终南满目不自慰。有时蝉蜕书几边，梦到五湖千里外。
床前一尺二尺泉，床后三枝五枝树。眠闲图似在家山，梦魂不使东南去。
清泉数斛关幽事，坐见镜中鱼往来。浮萍蚀尽秋月面，霜为一磨如匣开。
一屏一榻无俗尘，左置枯琴右开易。重门不闭谁往还，明月清风是相识。
墙根新冽寒泉眼，风廊一股来泠泠。灯花夜半知我喜，恰是旧山穿石声。
笋随人意疏处生，清风如归自来去。虽然不与俗子期，阴过邻家亦销暑。
花落柴门掩夕晖，昏鸦数点傍林飞。吟馀小立阑干外，遥见樵渔一路归。
雨映寒空半有无，重楼闲上倚城隅。浅深山色高低树，一片江南水墨图。
日午风高新雨晴，残花飞絮两轻轻。垂鞭缓辔饶间望，时复林间布谷鸣。
当日龙船校五兵，旋开池沼学昆明。迩来封禅和平久，旧地分教百姓耕。
垂杨冉冉笼清御，细草茸茸覆路沙。长闭园门人不入，禁渠流出雨残花。
盘跚不称三公位，掩抑空妨数亩庭。只有老僧偏爱惜，倩人图画作书屏。
早时风景爱东吴，一到京师兴益疏。偶向城南疑澤国，夹川垂柳带僧居。
海浪如云去却回，北风吹起数声雷。朱楼四面钩疏箔，卧看千山急雨来。
雨过横塘水满堤，乱山高下路东西。一番桃李花开尽，惟有青青草色齐。
水满横塘雨过时，一番红影杂花飞。送春无限情惆怅，身在天涯未得归。
青苔满地初晴后，绿树无人昼梦余。惟有南风旧相识，偷开门户又翻书。
万顷波涛木叶飞，笙箫宫殿号灵芝。挥毫不似人间世，长乐钟声梦觉时。
不见故人弥有情，一见故人心眼明。忘却问君船住处，夜来清梦绕西城。
几年无事在江湖，醉倒黄公旧酒垆。觉后不知新月上，满身花影倩人扶。
小白长红又满枝，筑球场外独支颐。春风自是人间客，主张繁华得几时。
寒林残日欲栖乌，壁里青灯乍有无。小雨愔愔人假寐，卧听疲马啮残刍。
春城儿女纵春游，醉倚层台笑上楼。满眼落花多少意，若何无个解春愁。
水绕陂田竹绕篱，榆钱落尽槿花稀。夕阳牛背无人卧，带得寒鸦两两归。
春江渺渺抱樯流，烟草茸茸一片愁。吹尽柳花人不见，春旗催日下城头。
桃花不解言前事，菊蕊还须记旧人。惟有轩前旧移竹，向人憔悴似相嗔。
逍遥堂后千寻木，长送中宵风雨声。误喜对床寻旧约，不知漂泊在彭城。
秋来东阁凉如水，客去山公醉似泥。困卧北窗呼不起，风吹松竹雨凄凄。
百里西风禾黍香，鸣泉落窦谷登场。老牛粗了耕耘债，啮草坡头卧夕阳。
高岩有鸟不知名，欵语春风入户庭。百舌黄鹂方用事，汝音虽好复谁听。
雨暗苍江晚未晴，井梧翻叶动秋声。楼头夜半风吹断，月在浮云浅处明。
赤叶枫林落酒旗，白沙洲渚阳已微。数声柔橹苍茫外，何处江村人夜归。
一双燕子语帘前，病客无憀尽日眠。开遍杏花人不到，满庭春雨绿如烟。
霏微细雨不成泥，料峭轻寒透夹衣。处处园林皆有主，欲寻何地看春归。
霜落邗沟积水清，寒星无数傍船明。菰蒲深处疑无地，忽有人家笑语声。
月团新碾瀹花瓷，饮罢呼儿课楚词。风定小轩无落叶，青虫相对吐秋丝。
连卷雌蜺挂西楼，逐雨追晴意未休。安得万妆相向舞，酒酣聊把作缠头。
携杖来追柳外凉，画桥南畔倚胡床。月明船笛参差起，风定池莲自在香。
幅巾投晓入西园，春动林塘物物鲜。却憩小庭才日出，海棠花发麝香眠。
裌衣新著倦琴书，散策池塘返照初。翠碧黄鹂相续去，荇丝深处见游鱼。
春禽叶底引圆吭，临罢黄庭日正长。满院柳花寒食後，旋钻新火爇炉香。
金屋旧题烦乙子，蜜脾新采赖蜂臣。蜻蜓蛱蝶无情思，随例颠忙过一春。
残腊渺茫云外日，新春彷佛梦中来。雪霜便觉都无力，只见桃花次第开。
渺渺孤城白水环，舳舻人语夕霏间。林梢一抹青如画，应是淮流转处山。
西津江口月初弦，水气昏昏上接天。清渚白沙茫不辨，只应灯火是渔船。
云里烟村雨里滩，看之容易作之难。早知不入时人眼，多买燕脂画牡丹。
谁把杭州曲子讴，荷花十里桂三秋。那知卉木无情物，牵动长江万里愁。
倚天青壁瘦巉岩，下有神龙卷作潭。龙欲出时山吐气，黑云随手暗江南。
松下柴门闭绿苔，只有蝴蝶双飞来。蜜蜂两股大如茧，应是前山花已开。
静中与世不相关，草木无情亦自闲。挽石枕头眠落叶，更无魂梦到人间。
月落庵前梦未回，松间无限鸟声催。莫言春色无人赏，野菜花开蝶也来。
断云一叶洞庭帆，玉破鲈鱼金破柑。好作新诗寄桑苎，垂虹秋色满东南。
雀声啧啧燕飞飞，在得残红一两枝。睡思乍来还乍去，日长披卷下帘时。
桃李摧残风雨春，天孙河鼓隔天津。主恩不与妍华尽，何限人间失意人。
从昔婵娟多命薄，如今歌舞更能诗。孰知文雅河阳令，不削琼奴柱下题。
秋床归卧不缘愁，病与衰谋作老仇。数树直青能尔瘦，一轩残照为谁留。
芒鞋竹杖最关身，散发披衣不待人。三两作邻堪共活，五千插架未为贫。
昏昏嗜睡元非病，续续题诗不耐闲。作意买山还得笑，多方拔白郤成斑。
书当快意读易尽，客有可人期不来。世事相违每如此，好怀百岁几回开。
此生精力尽於诗，末岁心存力已疲。不共卢王争出手，郤思陶谢与同时。
老著江湖才一得，病占风雨漫多知。身将白鸟同归日，梦到黄粱未熟时。
木摇电绕雷取龙，伏蛙号蚓沟渎空。黑云黄槐度白鸟，映日急雨回斜风。
云海冥冥日向西，春风欲动意犹微。无端一棹归舟疾，惊起鸳鸯相背飞。
里中馈杏得尝新，马上逢花始见春。勤苦著书如作吏，世间枉是最闲人。
密密丹房叠叠花，一枝临路为人斜。丁宁语鸟传春意，白下门东第几家。
幽恨清愁几万端，故将巧笑破霜寒。落英收拾供骚客，秋菊从来不足餐。
姑射仙姿不畏寒，谢家风格鄙铅丹。谁知檀萼香须里，已有调羹一点酸。
林外啼禽自往还，风前诗客倚栏干。小园门锁黄昏月，耿耿幽姿半夜寒。
清寒池馆静无尘，岁岁相逢似故人。任遣墙头疑似雪，欲教园主早知春。
任教雪压色终胜，郤要风严香更闻。江雨细时青子熟，闻名犹救渴将军。
数点深藏碧玉枝，翠峰十二拥瑶姬。凭君说与凡桃李，彻骨清寒不解肥。
月落霜严自靓妆，北风工为发清香。晚英数点辞林去，幽独无人为断肠。
玉山东去不通州，万壑千岩隘上游。应会逐臣西望意，故教溪水只西流。
男儿更老气如虹，短鬓何嫌似断蓬。欲问桃花借颜色，未甘著笑向春风。
阴阴溪曲绿交加，小雨翻萍上浅沙。鹅鸭不知春去尽，争随流水趁桃花。
虫飞丝堕两悠扬，人意迟迟日共长。春草满庭门寂寂，数棂窗日挂空堂。
此君堂后青苍玉，别后何曾寄一声。想见秦淮月堂下，西风吹浪拍堤平。
璧月琼枝不复论，秦淮半已掠荒榛。清溪天水相澄映，便是临春阁上魂。
曾作金陵烂漫游，北归尘土变衣裘。芰荷声里孤舟雨，卧入江南第一州。
野艇归时蒲叶雨，缲车鸣处楝花风。江南旧日经行地，尽在于今醉梦中。
寺官官小未朝参，红日半竿春睡酣。为报邻鸡莫惊起，且容残梦到江南。
耕人扶耒语林丘，花外时时落一鸥。欲验春来多少雨，野塘漫水可回舟。
少鎔蜡泪装应似，多爇龙涎臭不如。只恐春风有机事，夜来开破几丸书。
繖幄垂垂马踏沙，水长山远路多花。眼中形势胸中策，缓步徐行静不哗。
千岩层出乱云飞，失我平生洞府期。夜据征鞍不交睫，举头弹指睡希夷。
烟遮晃白初疑雪，日映斓斑却是花。马渡急流行小崦，柳丝如织映人家。
菅茆作屋细家居，云碓风帘路不纡。坡侧杏花溪畔柳，分明摩诘纲川图。
宁王画作金盆鸽，韩愈诗夸玉井莲。瓦缶泥泓村落小，乱茅群雀不堪传。
龙兴虎视诧周秦，王气东游作汴京。阴祝巨灵移此阴，大河为堑岳为城。
回车胜母避柏人，不饮贪泉恶其名。道逢一铺榜全节，击马呼奖臣子情。
青居曾露一丝头，谩示人能解牧牛。究竟本来无一物，未知能使阿谁休。
空余短笠与轻衰，道着休时事早多。更向中间问消息，夜深无奈月明何。
小雨疏风转薄寒，驼裘貂帽过秦关。道逢一涧兵徒涉，赤胫相扶独厚颜。
一对龙湖青眼开，乾坤倚剑独徘徊。白云是处堪埋骨，京岘山头梦未回。
都人士女各纷华，列肆飞楼事事嘉。政恐皇都无此致，万家流水一城花。
说与门前白鹭群，也宜从此断知闻。诸君有意除钩党，甲乙推求恐到君。
从来不见梅花谱，信手拈来自有神。不信试看千万树，东风吹着便成春。
懊恨幽兰强主张，开花不与我商量。鼻端触着成消受，着意寻香又不香。
此是幽贞一种花，不求闻达只烟霞。采樵或恐通来径，更写高山一片遮。
两枝修竹出重霄，几叶新篁倒挂梢。本是同根复同气，有何卑下有何高。
四十年来画竹枝，日间挥写夜间思。冗繁削尽留清瘦，画到生时是熟时。
进又无能追又难，宦途跼蹐不堪看。吾家颇有东篱菊，归去秋风耐岁寒。
君去东山踏乱云，后车何不载红裙。罗衣浥尽伤春泪，只有无言持送君。
君住江边起画楼，妾居海角送潮头。潮中有妾相思泪，流到楼前更不流。
妾愿为云逐画樯，君言十日看归航。恐君回首高城隔，直倚江楼过夕阳。
更欲樽前抵死留，为君徐唱木兰舟。临行翻恨君恩杂，十二金钗泪总流。
世上无情似有情，俱将苦泪点离樽。人心真处君须会，认取侬家暗断魂。
三年逐客卧江皋，自与田翁酌小槽。饮惯茅柴谙苦硬，不知如蜜有香醪。
百千灯射水晶帘，尚觉游人意未厌。多病只思田舍乐，夜归烟火望茅檐。
游子春衫已试单，桃花飞尽野梅酸。怪来一夜蛙声歇，又作东风十日寒。
村翁习性不浮华，只种桑麻不种花。闻道野梅开欲遍，好山春色过山家。
来时万缕弄轻黄，去日飞毬满路旁。我比杨花更飘荡，杨花只是一春忙。
小艇相从本不期，剡中雪月并明时。不因兴尽回船去，那得山阴一段奇。
小雨丝丝欲网春，落花狼藉近黄昏。车尘不到张罗地，宿鸟声中自掩门。
一叶渔舠破晓烟，山环碧玉水连天。满倾竹叶倚红玉，天遣行云慰谪仙。
落日孤烟过洞庭，黄陵祠畔白苹汀。欲知万里苍梧眼，泪尽君山一点青。
丧归荆楚痛遗民，修好行人继入秦。不待金仙来震旦，君王已解等冤亲。
天声未畅威穷发，将军已过和城窟。红旗半卷夜归来，马蹄踏碎天山月。
秋草黄云塞马肥，汉家骠骑拥旌旗。可能卫霍年年出，不及燕然一片碑。
帝城王气杂妖氛，胡虏何知屡易君。犹有太平遗老在，时时洒泪向南云。
玉玺相传舜如尧，壶春堂上独逍遥。唐虞盛事今寥落，尽卷清风入圣朝。
圣君尝胆愤艰难，双跸无因日问安。汉节凋零胡地阔，北州何处是通汗。
朝廷植党互相挺，政事纷更属纪年。曾读上皇哀痛诏，责躬犹是禹汤贤。
联翩漕舸入神州，梁主经营摇宋休。一自胡儿来饮马，春波惟见断冰流。
内苑珍林蔚绛霄，围城不复禁刍荛。舳舻岁岁衔清汴，才足都人几炬烧。
御路丹花映绿槐，瞳瞳日照五门开。五皇欲与民同乐，不惜千金筑露台。
神霄宫殿五云间，羽服黄冠缀晓班。诏许群臣亲受籙，步虚声裹认龙颜。
宫娃控马紫茸袍，笑捻金丸弹翠毛。凤辇北游今未返，蓬蓬艮岳内中高。
笃耨清香步障遮，并桃冠子玉簪斜。一时风物堪魂断，机女犹挑韵字纱。
万炬银花锦绣围，景龙门外软红飞。凄凉但有支头月，曾照当时步辇归。
云芝九干麦双岐，盍有嘉生瑞圣时。玉殿称觞闻好语，时教张补撰宫词。
桥上游人度镜光，五花殿裹奏笙簧。日曛未放龙舟泊，中使传宣趣郓王。
天厩龙媒十万蹄，春池蹴踏浪花飞。路人争看萧衙内，月下亲调御马归。
盘石曾闻受国封，承恩不与幸臣同。时危运作高城砲，犹解捐躯立战功。
仓黄禁陌放飞戈，南去我稀北去多。自古胡沙埋皓齿，不堪重唱蓬蓬歌。
河汉如云扫泬寥，登东寒铁响清宵。竹窗惊破高人梦，门外骎骎万马朝。
辇毂繁华事可伤，师师垂老过湖湘。缕衣檀板无颜色，一曲当时动帝王。
万顷沧江万顷秋，镜天飞雪一双鸥。摩挲数尺沙边柳，待汝成阴系钓舟。
荒村三月不肉味，并与瓜茄倚阁休。造物於人相补报，问天赊得一山秋。
湘妃危立冻蛟背，海月冷挂珊瑚枝。丑怪惊人能妩媚，断魂只有晓寒知。
百千年藓著枯树，一两点春供老枝。绝壁备声那得到，直愁斜日冻蜂知。
脚底晴雷殷殷过，浮山四面布干戈。枪旗不染阴山血，留与人间战睡魔。
露泣新芽九节筇，芽如雀舌节如龙。烹来习习风生腋，拄上罗浮第一峰。
云里溪桥独树春，客来惊起晓妆匀。试从意外看风味，方信留侯似妇人。
一点残灯照夜阑，洞深云气逼人寒。仙翁从此乘鸾去，不见遗衣见古坛。
碧落他年访旧游，摩挲苍藓又从头。悬崖纵有诗千首，直许苏陈占上流。
四十年来过半身，望中＊树隔红尘。如今着足空王地，多了从前学杀人。
当时踏月此长亭，鬓似河堤柳色青。今日重来堤树老，一簪华发戴寒星。
微凉初破候虫秋，露草萤光已不流。搔首与谁论往事，星河无语下城头。
波间指点见青红，雪脊嶒棱倚半空。幻出生绡三万幅，游人浑在画图中。
苍云十亩荫平宽，露叶风枝绕舍寒。莫遣先生赋归去，且令小吏报平安。
数间茅屋水边村，杨柳依依绿映门。渡口唤船人独立，一簑烟雨湿黄昏。
一点炊烟竹里村，人家深闭雨中门。数声好鸟不知处，千丈藤萝古木昏。
寒食风埃满客巾，西湖烟雨送愁频。日高未起鸟呼梦，春晚不归花笑人。
风檐淅淅褪新青，书展残灯翳复明。读罢离骚还独坐，此时此夜若为情。
闷来掩卷已三更，风露涓涓月满庭。閒扑流萤冲暗树，危梢点点堕寒星。
归来闭户还高枕，窗隙微通月影斜。风急忽惊乌鹊起，空阶蔌蔌堕松花。
碧芦青柳不宜霜，染作沧洲一带黄。莫把江山夸北客，冷云寒水更荒凉。
新秋病骨顿成衰，不度溪桥半月来。无事闭门非左计，饶渠屐齿上青苔。
客里无人共一杯，故园桃李为谁开。春潮不管天涯恨，更卷西兴暮雨来。
碧瓦楼头绣幙遮，赤栏桥外绿溪斜。无风杨柳漫天絮，不雨棠梨满地花。
短梦难成却易惊，披衣起漱玉池清。遥知中夜南风转，汹汹前村草市声。
阵阵轻寒细马骄，竹林茅店小帘招。东风已绿南溪水，更染溪南万柳条。
寂莫东篱湿露华，依前金魇照泥沙。世情儿女无高韵，只看重阳一日花。
过了登高菊尚新，酒徒诗客断知闻。恰如退士垂车后，势利交亲不到门。
岂是从容唱渭城，个中当有不平鸣。可怜日晏忍饥面，强作春深求友声。
柳花深巷午鸡声，桑叶尖新绿未成。坐睡觉来无一事，满窗晴日看蚕生。
老盆初熟杜茅柴，携向田头祭社来。巫媪莫嫌滋味薄，旗亭官酒更多灰。
新绿园林晓气凉，晨炊蚤出看移秧。百花飘尽桑麻小，来路风来阿魏香。
三旬蚕忌闭门中，邻曲都无步往踪。犹是晓晴风露下，采桑时节暂相逢。
汗莱一棱水周围，岁岁蜗庐没半扉。不看茭青难护岸，小舟撑取葑田归。
茅针香软渐包茸，蓬＊甘酸半染红。采采归来儿女笑，杖头高挂小筠笼。
谷雨如丝复似尘，煮瓶浮蜡正尝新。牡丹破萼樱桃熟，未许飞花减却春。
雨後山家起较迟，天窗晓色半熹微。老翁欹枕听莺啭，童子开门放燕飞。
骑吹东来里巷喧，行春车马闹如烟。系牛莫系门前路，移系门西系碡边。
斜日低山片月高，睡余行药绕江郊。霜风捣尽千林叶，闲倚筇枝数鹳巢。
屋上添高一把茅，密泥房壁似僧寮。从教屋外阴风吼，卧听篱头响玉箫。
乾高寅缺筑牛宫，巵酒豚蹄酹土公。牯牸无瘟犊儿长，明年添种越城东。
拨雪挑来踏地菘，味如蜜藕更肥醲。朱门肉食无风味，只作寻常菜把供。
榾柮无烟雪夜长，地炉煨酒暖如汤。莫嗔老妇无盘飣，笑指灰中芋栗香。
煮酒春前腊後蒸，一年长飨瓮头清。廛居何似山居乐，秫米新来禁入城。
黄纸蠲租白纸催，皂衣旁午下乡来。长官头脑冬烘甚，乞汝青钱买酒回。
村巷冬年见俗情，邻翁讲礼拜柴荆。长衫布缕如霜雪，云是家机自织成。
紫青蓴菜卷荷香，玉雪芹芽拔薤长。自撷溪毛充晚供，短篷风雨宿横塘。
湖莲旧荡藕新翻，小小荷钱没涨痕。斟酌梅天风浪紧，更从外水种芦根。
蝴蝶双双入菜花，日长无客到田家。鸡飞过篱犬吠窦，知有行商来买茶。
湔裙水满绿蘋洲，上巳微寒懒出游。薄暮蛙声连晓闹，今年田稻十分秋。
五月江吴麦秀寒，移秧披絮尚衣单。稻根科斗行如块，田水今年一尺宽。
朱门巧夕沸欢声，田舍黄昏静掩扃。男解牵牛女能织，不须徼福渡河星。
二麦俱秋斗百钱，田家唤作小丰年。饼炉饭甑无饥色，接到西风熟稻天。
百沸缲汤雪涌波，缲车嘈囋雨鸣蓑。桑姑盆手交相贺，绵茧无多丝茧多。
静看檐蛛结网低，无端妨碍小虫飞。蜻蜒倒挂蜂儿窘，催唤山童为解围。
垂成穑事苦艰难，忌雨嫌风更怯寒。牋诉天公休掠剩，半赏私债半输官。
小妇连宵上绢机，大耆催税急於飞。今年幸甚蚕桑熟，留得黄丝织夏衣。
秋来只怕雨垂垂，甲子无云万事宜。获稻毕工随晒谷，直须晴到入仓时。
中秋全景属潜夫，棹入空明看太湖。身外水天银一色，城中有此月明无。
槐叶初匀日气凉，葱葱鼠耳翠成双。三公只得三株看，闲客清阴满北窗。
千顷芙蕖放棹嬉，花深迷路晚忘归。家人暗识船行处，时有惊忙小鸭飞。
杞菊垂珠滴露红，两蛩相应语莎丛。虫丝罥尽黄葵叶，寂历高花侧晚风。
出得城来事事幽，涉湘半济值渔舟。也知渔父赴鱼急，翻著春衫不里头。
园花落尽路花开，白白红红各自媒。莫问早行奇绝处，四方八面野香来。
柳子祠前春已残，新晴特地却春寒。疏篱不与花为护，只为蛛丝作网竿。
一晴一雨路乾湿，半淡半浓山叠重。远草平中见牛背，新秧疏处有人踪。
病眼逢书不敢开，春泥谢客亦无来。更无短计销长日，且遶栏干一百回。
不关老去愿春迟，只恨春归我未归。最是杨花歁客子，向人一一作西飞。
夜热依然午热同，开门小立月明中。竹深树密虫鸣处，时在微凉不是风。
辇路金丝半欲垂，外间玉爪未渠开。上林柳色休多忆，更趁春风看一回。
松阴一架半弓苔，偶欲看书又懒开。戏掬清泉洒蕉叶，儿童误认雨声来。
绿杨接叶杏交花，嫩水新生尚露沙。过了春江偶回首，隔江一片好人家。
晓翠妨人看远山，小风偏入客衣单。桃花爱做春寒信，只恐桃花也自寒。
二月初头春向中，花梢薄日柳梢风。折花客子浑无赖，狼藉须教满路红。
风头才北忽成南，转眼黄田到谢潭。仿佛一峰船外影，褰帷急看紫巉岩。
夹江百里没人家，最苦江流曲更斜。岭草已青今岁叶，岸芦犹白去年花。
碧酒时倾一两杯，船门才闭又还开。好山万皱无人见，都被斜阳拈出来。
山路婷婷小树梅，为谁零落为谁开。多情也恨无人赏，故遣低枝拂面来。
青天白日十分晴，轿上萧萧忽雨声。却是松梢霜水落，雨声那得此声清。
船离洪泽岸头沙，入到淮河意不佳。何必桑乾方是远，中流以北即天涯。
刘岳张韩宣国威，赵张二相筑皇基。长淮咫尺分南北，泪湿秋风欲怨谁。
两岸舟船各背驰，波浪交涉亦难为。只余鸥鹭无拘管，北去南来自在飞。
中原父老莫空谈，逢著王人诉不堪。却是归鸿不能语，一年一度到江南。
日日危亭凭曲栏，几层苍翠拥烟鬟。连朝策马冲云去，尽是亭中望处山。
江南春尽尚春寒，添尽征衣独掩关。日暮酒醒闻谢豹，所思多在水云间。
旋买扁舟载一翁，片帆吹下夕阳东。西风欲织江头锦，催染秋林叶叶红。
庭草衔秋自短长，悲蛩传响答寒螀。豆花似解通邻好，引蔓殷勤远过墙。
独客飘然物外游，江南江北总宜秋。芭蕉昨夜缘何事，和雨和风作许愁。
自作新词韵最娇，小红低唱我吹箫。曲终过尽松陵路，回首烟波十四桥。
老去无心听管弦，病来杯酒不相便。人生难得秋前雨，乞我虚堂自在眠。
楼阁万重秋雨里，峰峦四合暮潮边。凤城今夕凉如水，多少人家度管纺。
桥西一水曲通村，岸阁浮萍绿有痕。家住石湖人不到，藕花多处别开门。
细草穿沙雪半销，吴宫烟冷水迢迢。梅花竹里无人见，一夜吹香过石桥。
美人台上昔欢娱，今日空台望五湖。残雪未融青草死，苦无麋鹿过姑苏。
黄帽传呼睡不成，投稿细细激流冰。分明旧泊江南岸，舟尾春风飐客灯。
千门列炬散林鸦，儿女相思未到家。应是不眠非守岁，小客春意入灯花。
三生定自陆天随，又向顺松作客归。已拚新年舟上过，倩人和雪洗片衣。
沙尾风回一棹寒，椒花今夕不登盘。百年草草都寒夜，自琢春词剪烛看。
笠泽茫茫雁影微，玉峰重叠护云衣。长桥寂寞春寒放，只有诗人一舸归。
桑间篝火却定蚕，风土相传我未谙。但得明年少行役，只裁白伫作春衫。
少小知名翰墨场，十年心事只凄凉。旧时曾作梅花赋，研墨于今亦自香。
环玦随波冷未销，古苔留雪卧墙腰。谁家玉笛吹春怨，看见鹅黄上柳条。
荷叶披披一浦凉，青芦奕奕夜吟商。平生最识江湖味，听得秋声忆故乡。
湖上风恬月淡时，卧看云影入玻璃。轻舟忽向窗边过，摇动青芦一两枝。
秋云低结乱山愁，千顷银波疑不流。堤畔画船堤上马，绿杨风里两悠悠。
处处虚堂望眼宽，荷花荷叶过栏干。游人去后无歌鼓，白水青山生晚寒。
辇路垂杨两行裁，苑门秋水欲平阶。朝朝南望宫云起，白鸟一双山下来。
微波冲得绿萍开，数点青青粘石阶。绿葑自来不自去，来时须载白鸥来。
布衣何用揖王公，归向芦根濯软红。自觉此心无一事，小鱼跳出绿萍中。
囊封万字总空言，露滴桐枝欲断弦。时事悠悠吾亦嫩，卧看秋水浸山烟。
处士风流不并时，移家相近若依依。夜凉一舸孤山下，林黑草深萤火飞。
卧榻看山绿涨天，角门长泊钓鱼船。而今渐欲抛尘事，未了菟裘一怅然。
钓窗不忍见南山，下有三雏骨未寒。惆怅古今同此味，二陵风雨晋师还。
格下轩窗枕水开，画船忽载故人来。与君同过西城路，却指烟婆独自回。
指点移舟着柳堤，美人相顾复相携。上桥更觉秋香重，共在西陵小苑西。
夜暗归云绕柁牙，江涵星影鹭眠沙。行人怅望苏台柳，曾与吴王扫落花。
阑干风冷雪漫漫，惆怅无人把钓竿。时有官船桥畔过，白鸥飞去落前滩。
壮志只便鞍马上，客梦长到江淮间。谁能辛苦运河里，夜与商人争往还。
我家曾住赤栏桥，邻里相过不寂寥。君若到时秋已半，西风门巷柳萧萧。
小帘灯火屡题诗，回首青山失后期。未老刘郎定重到，烦君说与故人知。
万水朝东弱水西，先生归去老峨眉。人间那得楼千尺，望得峨眉山见时。
一夜满林星月白，且无云气亦无雷。平明忽见溪流急，知是他山落雨来。
数日秋风欺病夫，尽吹黄叶下庭芜。林疏放得遥山出，又被云遮一半无。
尽日寻春不见春，芒鞋踏遍陇头云。归来笑拈梅花嗅，春在枝头已十分。
横冈下瞰大江流，浮远堂前万里愁。最苦无山遮望眼，淮南极目尽神州。
烟波渺渺梦悠悠，家在江南海尽头。音信稀疏兄弟隔，一声新雁九江秋。
知有枫林坐竹间，每寻纡路试登山。虚檐忽风笼中鹤，似我爱闲身未闲。
为爱潺湲引步迟，不知行尽白云西。云深忘却来时路，吟断空山片月低。
一点光分草际萤，缲车未了纬车鸣。催科知要先期办，风露饥肠织到明。
水碧衫裙透骨鲜，飘摇机杼夜凉边。隔林恐有人闻得，报县来拘土产钱。
远钟入枕雪初晴，衾铁棱棱梦不成。起傍梅花读周易，一窗明月四檐声。
十幅生绡一墨池，尽收好景入屏帏。会须少缓丹青笔，更倩牧童横笛归。
农夫日炙面如煤，丝妇缫成雪一堆。早早安排了官税，莫教耆长上门催。
老农锄水子收禾，老妇攀机女掷梭。苗绢已成空对喜，纳官还主外无多。
鸡唱三声天欲明，安排饭碗与茶瓶。良人犹怒催耕早，自扯蓬窗看晓星。
绯裤青衫紫系腰，揽衣随过水平桥。虽然不识风流事，也向人前学逞娇。
村獒奋迅出篱笆，欲吠还休唤可拿。不是忘机太驯狎，那回曾宿那人家。
画眉无墨把灯烧，岂识宫妆与翠翘。堪笑东风也相谑，暗牵裙带缠人腰。
脔鱼炊糁作荷包，宿饭无汤暖酒浇。放碗出门行一匝，小溪新涨已平桥。
麦饭瓜虀及早催，田夫双眼望侬来。油盐不倩傍人带，日午痴儿犹未回。
拂晓呼儿去采樵，祝妻早办午炊烧。日斜枵腹归家看，尚有生枝炙未焦。
织篱为界编红槿，排石成桥接断塍。野老生涯差省事，一间茅屋两池菱。
田因水坏秧重插，家为蚕忙户紧关。黄犊归来莎草阔，绿桑采尽竹梯闲。
抱儿更送田头饭，画鬓浓调灶额烟。争信春风红袖女，绿杨庭院正秋千。
坐卧芙蓉花上头，清香长绕饮中浮。金风玉露玻璃月，并作诗人富贵秋。
野店溪桥柳色新，千愁万恨为何人。殷勤织就黄金缕，带雨笼烟过一春。
诗人安得有青衫，今岁和戎百万缣。从此西湖休插柳，剩栽桑树养吴蚕。
虚堂人静不闻更，独坐书床对夜灯。门外不知春雪霁，半峰残月一溪冰。
踏雨来敲竹下门，荷香清透紫绡裙。相逢未暇论奇字，先向水边看白云。
自汲香泉带落花，漫烧石鼎试新茶。绿阴天气闲庭院，卧听黄蜂报晚衙。
箯舆轧轧过清溪，溪上梅花压水低。月影渐收天半晓，两山相对竹鸡啼。
推篷四望水连空，一片蒲帆正饱风。山际白云云际月，子规声在白云中。
云散烟收渺渺秋，蛩声四壁起新愁。西风万里乾坤眼，不到斜阳十二楼。
风梧声里万家秋，一片吟心不著愁。夜半酒醒银烛冷，月移凉梦过西楼。
冰姿琼骨净无瑕，竹外溪边处士家。若使牡丹开得早，有谁风雪看梅花。
舟移别岸水纹开，日暖风香正落梅。山色蒙蒙横画轴，白鸥飞处带诗来。
西风萧瑟入船窗，送客离愁酒满缸。要记此时分袂处，暮烟细雨过松江。
儿童篱落带斜阳，豆荚姜芽社肉香。一路稻花谁是主，红蜻蛉伴绿螳螂。
春雨初晴水拍堤，村南村北鹁鸪啼。含风宿麦青相接，刺水柔秧绿未齐。
问舍求田计未成，一蓑锄月每含情。春山树暖莺相觅，晓陇雨晴人独耕。
小麦青青大麦黄，护田沙径绕羊肠。秧畦岸岸水初饱，尘甑家家饭已香。
雨过一村桑柘烟，林梢日暮鸟声妍。青裙老姥遥相语，今岁春寒蚕未眠。
漠漠余香着草花，森森柔绿长桑麻。池塘水满蛙成市，门巷春深燕作家。
沙暖鸳鸯傍柳眠，春来亦懒避湖船。佳人窈窕惜颜色，自照晴波整翠钿。
今岁春风特地寒，百花无赖已摧残。马塍晓雨如尘细，处处筠篮卖牡丹。
绿波如画雨初晴，一岸烟芜极望平。日暮落花风欲定，小楼弦管压新声。
春连禁御绿阴交，对面晴烟舞翠蛟。最是君王游幸少，宫花浑未识鸣鞘。
连天芳草晚凄凄，蹀躞花边马不嘶。蜂蝶已归弦管静，犹闻人语画桥西。
游人抵死爱春韶，风暖花香酒未消。须向先贤堂上去，画船无数泊长桥。
秋鞑人散雨千丝，谁把秦笙隔院吹。但觉小桥烟外柳，春风无力逞腰支。
山行吾亦以诗豪，畴昔於山只淡光。清得不多赢得瘦，一生悔读楚离骚。
无何桃李又成荫，水抱孤村岸岸深。迳草不锄随意绿，要观天地发生心。
杨柳生寒莫上楼，夕阳芳草泥人愁。情知社近迎新燕，尽卷湘帘不下钩。
杜鹃花落石阑干，新染晴波绿绕湾。小立伫诗风满袖，一双睡鸭占春閒。
烟草茸茸匝岸齐，晴天凫浴喜清溪。一春造化花开尽，大欠渠诗共品题。
春风多可太忙生，长共花边柳外行。与燕作泥蜂酿蜜，才吹小雨又须晴。
雁自飞飞水自流，西风不寄小银钩。斜阳何处横孤簟，十二阑干一样愁。
春风吹送笑谈香，玉漏银灯破夜凉。归去东华听宫漏，杏花落尽六更长。
麦颖垂垂稻已秧，好风晴日燕飞忙。无人得似游丝懒，相逐秋千过粉墙。
别崦人家笑语微，好风浑在绿杨枝。清明定是花开远，大半蜜蜂经宿归。
江湖曾是饮清波，笔染霜华秋最多。梦里诵君新句子，觉来无奈月明何。
瑶房锦榭曲相通，能几番春事已空。惆怅旧时吹笛处，隔窗风雨剥青红。
鹊巢犹挂三更月，渔板惊回一片鸥。吟得诗成无笔写，蘸他春水画船头。
缓作行程早作归，倚门亲语苦相思。白头亲老今多病，不似当初别汝时。
小雨初晴岁事新，一犁江上趁初春。豆畦种罢无人守，缚得黄茅更似人。
来时秋雨满江楼，归日春风度客舟。回首荆南天一角，月明吹笛下扬州。
云绕前冈水绕村，忽惊空谷有佳人。天寒日暮吹香去，尽是冰霜不是春。
客怀处处不宜秋，秋到梧桐动客愁。想得故人无字到，雁声远过夕阳楼。
楼上何人吹玉箫，数声和月伴春宵。断肠唤起江南梦，愁绝寒梅酒半销。
红紫飘零草不芳，始宜携杖向池塘。看花应不如看叶，绿影扶疏意味长。
寒空漠漠起愁云，玉笛吹残正断魂。寂寞小楼帘半卷，雁烟蛩雨又黄昏。
杨柳飘飘春思长，绿桥流水绕宫墙。碧云望断空回首，一半阑干无夕阳。
壁槿扶疎当缚篱，山深不用掩山扉。客来踏破松梢月，鹤向主人头人飞。
遗稿曾无封禅文，鹤归何处但孤坟。清风千载梅花共，说著梅花定说君。
连天芳草雨漫漫，赢得鸥边野水宽。花欲尽时风扑起，柳绵无力护春寒。
杜鹃日日劝人归，一片归心谁得知。望帝有神如可问，谓予何日是归期。
一从云雾降天关，空尽先朝十二闲。今日有谁怜瘦骨，夕阳沙岸影如山。
吕将军在守襄阳，十载襄阳铁脊梁。望断援兵无信息，声声骂杀贾平章。
援兵不遣事堪哀，食肉权臣大不才。见说襄樊投拜了，千军万马过江来。
淮襄州郡尽归降，鼙鼓喧天入古杭。国母已无心听政，书生空有泪成行。
六宫宫女泪涟涟，事主谁知不尽年。太后传宣许降国，伯颜丞相到帘前。
乱点连声杀六更，荧荧庭燎待天明。侍臣已写归降表，臣妾佥名谢道清。
衣冠不改只如先，关会通行满市廛。北客南人成买卖，京师依旧使铜钱。
北师要讨撒花银，官府行移逼市民。丞相伯颜犹有语，学中要拣秀才人。
南苑西宫棘露芽，万年枝上乱啼鸦。北人环立阑干曲，手指红梅作杏花。
涌金门外雨晴初，多少红船上下趋。龙管凤笙无韵调，却挝战鼓下西湖。
伯颜丞相吕将军，收了江南不杀人。昨日太皇请茶饭，满朝朱紫尽降臣。
五里十里亭长短，千帆万帆船去来。请君收泪向前去，要看幽州金筑台。
苏子瞻吃惠州饭，黄鲁直度鬼门关。今日君行清泪落，他年勋业勒燕山。
丙子正月十有三，挝鞞伐鼓下江南。臯亭山上青烟起，宰执相看似醉酣。
万马如云在外间，玉阶仙仗罢趋班。三宫北面议方定，遣使臯亭慰伯颜。
殿上群臣默不言，伯颜丞相趣降笺。三宫共在珠帘下，万骑虬须绕殿前。
谢了天恩出内门，驾前喝道上将军。白旄黄钺分行立，一点猩红似幼君。
一匊吴山在眼中，楼台累累间青红。锦颿后夜烟江上，手抱琵琶忆故宫。
十数年来国事乖，大臣无计逐时挨。三宫今日燕山去，春草萋萋上玉阶。
锦颿高揭绣帘开，鼍鼓声悲凤管哀。月子纤纤云里见，吴江不尽暮潮来。
一出宫门上画船，红红白白艳神仙。山长水远愁无那，又见江南月上弦。
太湖风卷浪头高，锦柁摇摇坐不牢。靠著篷窗垂两目，船头船尾烂弓刀。
昨夜三更泪湿腮，伍胥何事梦中来。三宫从此相分别，自勒潮头白马回。
受降城下草离离，寒食清明只自悲。汉寝秦陵何处在，莺花无主雨如丝。
金陵昨夜有降书，更说扬州一战输。淮北淮南清未了，又添军马下东吴。
铁瓮城头马乱嘶，金陵城下砲如飞。黑风卷地鼓鼙急，昨夜常州又受围。
晓来宫櫂去如飞，掠削鬟云浅画眉。风雨凄凄能自遣，三三五五坐弹棋。
暮雨潇潇酒力微，江头杨柳正依依。宫娥抱膝船窗坐，红泪千行湿绣衣。
晓鬓鬅忪懒不梳，忽听人说是南徐。手中明镜抛船上，半揭篷窗看打鱼。
京口沿河卖酒家，东边杨柳北边花。柳摇花谢人分散，一向天涯一海涯。
满船明月夜鸣榔，船上宫人烧夜香。好是烧香得神力，片帆稳送到渔阳。
一片淮山落照中，开船忽遇打头风。行军元帅传言语，别拨官军下浙东。
扬子江头潮退迟，三宫船傍钓鱼矶。须臾风定过江去，不奈林间杜宇啼。
一半淮江半浙江，怒潮日夜自相撞。扬州昨夜军书至，说道淮安未肯降。
晓来潮信暂相留，满耳惊涛愁复愁。月殿不知何处在，锦帆摇曳到扬州。
金屋煌煌丽九天，朝歌夜舞艳神仙。寻常只道西湖好，不识淮南是极边。
风雨声中听櫂歌，山炰野馔奈愁何。雪花淮白甜如蜜，不减江珧滋味多。
九出琼花一夜开，无双亭曲小徘徊。可怜后土空祠宇，望断韦郎不见来。
两淮战鼓不停挝，万骑精兵赛夜叉。破阵焚舟弹指顷，汉人犹悮夏爷爷。
官军两岸护龙丹，麦饭鱼羹进不休。宫女垂头空作恶，暗抛珠泪落船头。
都人不识有干戈，罗绮丛中乐事多。一夜月明天漠漠，汉人歌罢楚人歌。
太皇太后过江都，遥指淮山似画图。抛却故家风雨外，夜来归梦绕西湖。
万骑横江泣鼓鞞，千枝画角一行吹。淮南今夜好明月，船上美人空泪垂。
芦荻飕飕风乱吹，战场白骨暴沙泥。淮南兵后人烟绝，新鬼啾啾旧鬼啼。
不堪回首泪盈盈，万里淮河听雨声。莫问萍虀并豆粥，且餐麦饭与鱼羹。
宰执连镳向北行，淮南夜夜鬼灯青。虽然适意无南北，生死难逃筛下星。
更阑炙烛绣檐遮，卸却金钿与翠花。心似乱丝眠不得，江楼中夜咽悲笳。
两淮极目草芊芊，野渡灰余屋数椽。兵马渡江人走尽，民船拘敛作官船。
宫人清夜按瑶琴，不识明妃出塞心。十八拍中无限恨，转弦又奏广陵音。
青天淡淡月荒荒，两岸淮田尽战场。宫女不眠开眼坐，更听人唱哭襄阳。
翠鬟半亸倦梳妆，杨柳风前阵阵凉。弦索懒拈缩纤手，龙涎犹嚼口脂香。
凤管龙笙处处吹，都民欣乐太平时。宫娥不识兴亡事，犹唱宣和御制词。
可怜河畔草青青，锦缆牵江且缓行。爱此淮南山水好，问天乞得片时晴。
丞相催人急放舟，舟中儿女泪交流。淮南渐远波声小，犹见扬州望火楼。
拨尽琵琶意欲悲，新愁旧梦两依依。江楼吹笛三更后，细雨灯前醉玉妃。
篷窗倚坐酒微酣，淮水无波似蔚蓝。双橹咿哑摇不住，望中犹自是江南。
销金帐下忽天明，梦里无情亦有情。何处乱山可埋骨，暂时相对坐调笙。
宫人夜泊近人家，瞥见红榴三四丫。犹说初离行在所，玉阑无数牡丹花。
丝雨绵云五月寒，淮堧遗老笑儒冠。行军元帅来相探，折送驼峰炙一盘。
江头杨柳舞婆娑，万马成群啮短莎。北客醉中齐拍手，隔船又唱采茶歌。
长淮风定浪涛宽，锦櫂摇摇上下湾。兵后人烟绝稀少，可胜战骨白如山。
使臣开闸过高邮，杨柳丝丝拂去舟。宫女开篷犹自笑，閒抛金弹打沙鸥。
邵伯津头闸未开，山城鼓角不胜哀。一川霞锦供行客，且掬荷香进酒杯。
北风吹雨入篷间，宫女腰肢瘦怯寒。阿监隔船相借问，计程今日到淮安。
宝应城南柳数枝，葭墙艾席是民居。眼前境逆没诗兴，忽有小舟来卖鱼。
船泊邳州古岸傍，斜风细雨送昏黄。美人十二船中坐，犹把金猊炷好香。
徐州城上觅黄楼，四壁诗章读不休。更欲登台看戏马，州官攜酒共嬉游。
歌风台畔水沄沄，地面官人馈酒荤。宫女上船嬉一霎，不禁尘土污衣裙。
新济州来旧济州，柳门西畔两三鸥。酒边笑谑消长日，弄竹弹丝尽胜流。
一更船泊郓州城，城外巡军夜柝鸣。如此月圆如此客，犹能把酒到天明。
琵琶切切更嘈嘈，高柳群蝉遂不号。一片夕阳无限好，汶河西上酒楼高。
锦帆百幅碍斜阳，遥望陵州里许长。车马争驰迎把盏，走来船上看花娘。
兀兀篷窗坐似禅，景州城外更凄然。官河宛转无风力，马曳驴拖鼓子船。
灌州河水曲如弓，青草坪边路向东。船过州南忽奇绝，一如湖上藉花风。
船到沧州且少留，客来同上酒家楼。沿河树折枣初剥，满地藤枯瓜未收。
牙樯暂住献州城，鹭去鸥来管送迎。卧笑宫人掷骰子，金钱痴咒卜输赢。
日中转柁到河间，万里羁人强自宽。此夜此歌如此酒，长安月色好谁看。
长芦转柁是通津，尽是东西南北人。日暮烟花箫鼓闹，红楼烂醉楚州春。
恰到杨村旧马头，北风吹雨便成秋。呜呜鬼物败人兴，掩却篷窗且睡休。
满朝宰相出通州，迎接三宫晏不休。六十里天围锦帐，素车白马月中游。
会同馆里紫蒙茸，兰麝飘来阵阵风。箫鼓沸天回雁舞，黄罗帐幔燕三宫。
皇帝初开第一筵，天颜问劳思绵绵。大元皇后同茶饭，宴罢归来月满天。
第二筵开入九重，君王把酒劝三宫。驼峰割罢行酥酪，又进雕盘嫩韭葱。
第三筵开在蓬莱，丞相行杯不放杯。割马烧羊熬解粥，三宫宴罢谢恩回。
第四排筵在广寒，葡萄酒酿色如丹。并刀细割天鸡肉，宴罢归来月满鞍。
第五华筵正大宫，辘轳引酒吸长虹。金盘堆起胡羊肉，御指三千响碧空。
第六筵开在禁庭，蒸麋烧鹿荐杯行。三宫满饮天颜喜，月下笙歌入旧城。
第七筵排极整齐，三宫游处软舆提。杏浆新沃烧熊肉，更进鹌鹑野雉鸡。
第八筵开在北亭，三宫丰燕已恩荣。诸行百戏都呈艺，乐局伶官叫点名。
第九筵开尽帝妃，三宫端坐受金卮。须臾殿上都酣醉，拍手高歌舞雁儿。
第十琼筵敞禁庭，两厢丞相把壶瓶。君王自劝三宫酒，更送天香近玉屏。
一人不杀谢乾坤，万里来来谒帝阍。高下受官随品从，九流艺术亦沾恩。
僧道恩荣已受封，上庠儒者亦恩隆。福王又拜平原郡，幼主新封瀛国公。
金屋妆成物色新，三宫日用御厨珍。其余宫女千余个，分嫁幽州老斲输。
每月支粮万石钧，日支羊肉六千斤。御厨请给葡萄酒，别赐天鹅与野麕。
三宫寝室异香飘，貂鼠氈帘锦绣标。花毯褥裀三万件，织金凤被八千条。
客中忽忽又重阳，满酌葡萄当菊觞。谢后已叨新圣旨，谢家田土免输粮。
雪里天家赐炕羊，两壶九醖紫霞觞。三宫夜给千条烛，更赐高丽黑玉香。
三殿加餐强自宽，内家日日问平安。大元皇后来相探，特赐丝紬二百单。
万里修途似梦中，天家赐予意无穷。昭仪别馆香云暖，自把诗书授国公。
万里羇孤夜忆家，边城吹角更吹笳。须臾敕使传言语，今日天庭赏雪花。
雪子飞飞塞面寒，地炉石炭共团栾。天家赐酒十银瓮，熊掌天鹅三玉盘。
江南郡守列金阶，内里华筵日日排。文武官僚多二品，还乡尽带虎头牌。
四川昝帅尚粗豪，万马来燕贡一遭。奏授虎符三百面，内家更赐织金袍。
九重蕡烛照帘栊，三殿乘舆去贺冬。金面垂慈多喜色，史官书瑞奉年丰。
晓望燕云正雪天，闭门氈帐恣高眠。内家遗钞三千锭，添赐三宫日用钱。
东宫雪里燕三宫，妃子殷勤把酒锺。百十箜篌弹玉指，两行珠翠击金镛。
夜来酒醒四更过，渐觉衾裯冷气多。踏雪敲门双敕使，传言太子送天鹅。
两下金幱障御阶，异香缥缈五门开。都人罢市从容立，迎接南朝驸马来。
杭州万里到幽州，百咏歌成意未休。燕玉偶然通一笑，歌喉宛转作吴讴。
寂寞亭基野渡边，春流平岸草芊芊。一川晚照人闲立，满袖杨花听杜鹃。
夫戍关西妾在东，东西何处望相从。只应两处秋宵梦，万一关头得暂逢。
麦陇风来翠浪斜，草根肥水噪新蛙。羡他无事双蝴蝶，烂醉东风野草花。
络纬声声织夜愁，酸风吹雨水边楼。堤杨脆尽黄金线，城里人家未觉秋。
吟蛩鸣蜩引兴长，玉簪花落野塘香。园翁莫把秋荷折，留与游鱼盖夕阳。
黄帽牵船客自摇，水花压岸送归潮。晚风忽断疏蓬雨，秋在烟波第四桥。
自把孤樽擘蟹斟，荻花洲渚月平林。一江秋色无人管，柔橹风前语夜深。
雨妒游人故作难，禁持闲了下湖船。城中岂识农耕好，却恨悭晴放纸鸢。
举家自杀尽忠臣，仰面青天哭断云。听得北人歌里唱，潭州城是铁州城。
终不求人更赏音，只当仰面看山林。一双闲手无聊赖，满地斜阳是此心。
偶伴孤云宿岭东，四山欲雪地炉红。何人一纸防秋疏，却与山窗障北风。
珠亡忽震蛟龙睡，轩敝宁忘犬马情。亲拾寒琼出幽草，四山风雨鬼神惊。
一捧自筑珠丘陵，双匣犹传竺国经。独有春风知此意，年年杜宇泣冬青。
昭陵玉匣走天涯，金粟堆前几暮鸦。水到兰亭转呜咽，不知真帖落谁家。
珠凫玉雁又成埃，斑竹临江首重回。犹忆年时寒食祭，天家一骑捧香来。
梦回荒馆月笼秋，何处砧声唤客愁。深夜无风莲叶响，水寒更有未眠鸥。
禾黍何人为守阍，落花台殿暗销魂。朝元阁下归来燕，不见前头鹦鹉言。
紫云楼阁燕流霞，今日凄凉佛子家。残照下山花雾散，万年枝上挂袈裟。
天书稠叠此山亭，往事犹传翠辇经。莫倚危栏频北望，十三陵树几曾青。
居庸关上子规啼，饮马流泉落日低。雨雪自飞千嶂外，榆林只隔数峰西。
兰若停骖洒墨成，过河持节事分明。上林飞雁无还表，头白山僧话子卿。
关山虽胜路难堪，才上征鞍又解骖。十丈黄尘千尺雪，可知俱不似江南。
霸越亡吴计已行，论功何物赏倾城。西施亦有弓藏惧，不独鸱夷变姓名。
玉关秋尽雁连天，碛里明驼路几千。夜半李陵台上月，可能还似汉宫圆。
星星世界遍诸天，不计三千与大千。倘亦乘槎中有客，回头望我地球圆。
每忆门前两候归，客中长夜梦魂飞。料应此际犹依母，灯下看缝寄我衣。
雪白杨花扑马头，行人春尽过徐州。夜深一片城头月，曾照张家燕子楼。
银甲弹冰五十弦，海门风急雁行偏。故人情怨知多少，扬子江头月满船。
赵四风流朱五狂，翩翩蝴蝶正当行。温柔乡是英雄冢，哪管东师入沈阳。
告急军书夜半来，开场弦管又相催。沈阳已陷休回顾，更抱佳人舞几回。
一莲峰簇万花红，百里春阴涤晓风。九十莲华一齐笑，天台人立宝光中。
物理兴衰不可常，每从气韵见文章。谁知万古中天月，只办南楼一夜凉。
关头雾露白蒙蒙，关下斜阳照树红。过了秋风浑未觉，满山秔稻入闽中。
江南春水碧于酒，客子往来船是家。忽见画图疑是梦，而今鞍马老风沙。
无数飞花委路尘，不堪重醉楚城春。明朝回首江南岸，烟雨昏昏不见人。
来时宫柳万丝黄，去日飞球满路旁。我比杨花更飘荡，杨花只是一春忙。
千里寒云卷朔风，当轩月午雁书空。烦君为报江南客，憔悴辽东更向东。
江梅的烁未全开，老倦无心上将台。人在江南望江北，断鸿声里送潮来。
两字功名百战哀，江山无改此登台。举杯独酌看周易，樊口江鱼下酒来。
琳馆清深小雪残，酿梅天气不多寒。客窗竟日无人到，只有萧萧竹数竿。
藤花满地香仍在，松影拂云寒不收。山鸟似嫌游客到，一声啼破小亭幽。
山出涓寒一道泉，暗声落涧玉铮然。辘轳引上泥丸顶，便是人间赤脚仙。
竹几蒲团石室中，细书抱仆校参同。寄声碧眼朱高士，何必携琴下阆风。
拄天屹页断鳌根，卧草蒙茸伏虎痕。想见山中明月夜，有人长啸抱崑崙。
巉巉怪石锦鲜明，不假人为自织成。频向水晶帘外立，泉声那更杂溪声。
倚空峻壁列松杉，水色岚光总不凡。一段画图奇绝处，夕阳天际认归帆。
平昔曾闻锦水名，维舟特向此中行。只愁凡骨成仙去，寒却当年泉石盟。
杳杳灵岩洞府深，有人岩下振潮音。龙天耸听生欢喜，留得神鱼立到今。
力战奚忧曳落河，可怜重阃亦投戈。后来未可轻东晋，虽是清谈死节多。
雨浥梨花粉泪香，一痕淡月照修廊。春来只是寻常夜，惟有杜鹃添觉长。
归去江头伸脚眠，不烦太史验星躔。一丝千古经纶在，不为东都二百年。
云台历历纪功臣，底事中间有子陵。未必故人同卧处，了无一语及中兴。
机舂坎坎水潺潺，曲折舟行乱石间。无数水禽飞不起，杜鹃花满夕阳山。
尘埃漠漠一千里，风雨潇潇十四陵。立得身高愁转甚，龙山从此不须登。
正尔炎官火伞张，幅巾来此坐僧房。个中岂是全无暑，毕竟心清身自凉。
困热依然梦不闲，起蒙絮帽待更阑。矮梅窗下清如水，淡月笼霜雁影寒。
一寒谁复解绨袍，百结重缝叹汝劳。莫遣海图归短褐，此身正自困风涛。
花风摆脱老红去，谷雨将迎稚绿来。我类文园病消渴，晓窗和露咀青梅。
嬾溪晴稳麦风斜，桥影欹倾水见沙。十里荒陂自春色，一双鸂鶒啑杨花。
雨香云嫩散朝晖，细草初肥绿满溪。无数落花莺背上，避人带入柳阴啼。
龙光长老有大竹，肯为东坡斫两竿。可是孟郊家具少，请师分我碧琅玕。
锦帆翠楫照吴川，系缆犹存石岿然。刻佛未灵山鬼过，西风吹动鲍鱼船。
不随龙去只鱼汀，绝喜先生世累轻。却把客星侵帝座，岂因忘世未忘名。
自有诸公作帝师，故人相与竟何辞。可能密密同床话，不及周南第一诗。
春风吹我游仙梦，梦到庐山顶上来。不记花多与花少，怳然如步紫云回。
露漙芳草绿茸茸，淡霭轻烟古画中。行尽葡萄三十里，海山青处日初红。
疏雨微云隔岸山，乱花芳草曲江干。谁家帘幕临官道，一阵东风燕子寒。
旧时邻曲各东西，野蔓荒藤压树低。过尽路牌无客影，一冈秋雨鹧鸪啼。
搀先岐路不容差，形定心忙寂不哗。仙客莫嫌春昼短，东风落尽海棠花。
土渴群蔬不肯青，辘轳百转汲深清。山翁到老谋生拙，抱瓮崎岖博一羹。
紧峭江风结冻云，棕帘不暖拨灰人。山中幸有梅花历，开到南枝便是春。
山影飘摇落雁风，寒歌断续钓鱼翁。一溪霜叶如猩血，夺尽斜阳十里红。
得见梅花即见逋，我来竟日为梅无。却於无处分明见，月满孤山水满湖。
山径之蹊去去赊，筚门圭窦是谁家。其生色也草交翠，彼美人兮莲正花。
源泉混混出虚岩，桑者閒閒人已蚕。剪韭不妨千取百，种瓜且喜二生三。
莫放龙山旧醉豪，西风辇路暗蓬蒿。目穷千里应惆怅，赖得螺峰不甚高。
为爱听琴亦此来，道香庭院得徘徊。羽仙羞种桃花看，一味湘兰绕屋栽。
龟头突兀未生苔，读罢新碑老眼开。前度刘郎吟未了，溪翁为作后身来。
筠篮满貯绿离离，白发村翁手自提。能学园人怜杜老，也分蒲鸽到花溪。
食叨千户窃侯封，不仕为高仕死忠。临难归来图苟活，种瓜何及种桃翁。
春风十里莲花市，红烛三更桃叶歌。侯馆羇人眠不熟，梧桐窗下雨声多。
吾年七十入城府，君更老吾仍出门。早岁相期作深隐，至今头白未能閒。
六年不见云巢老，端拟此来消渴心。花落鸟啼春事阔，不知何处倚阑吟。
东溪水长船多上，南浦草深人未回。昨日君家问消息，书归方索暑衣来。
棕榈叶碎风索索，枇杷子熟烟冥冥。黄鹂三请我未出，白酒一樽君小停。
国门西出小徘徊，中使传宣遽勒回。南渡山河天一角，不知待罪合谁来。
万里长风鷁退飞，自浇涧水溅征衣。满身只有梅花影，不带西湖柳色归。
支离矮屋护松阴，半刻清閒直万金。蟋蟀叫回秋梦薄，一方凉月道人心。
荒畦整整复斜斜，不种春风儿女花。却笑过墙蝴蝶乱，懒随野老问桑麻。
冻耳萧萧天欲霜，冬深门巷意苍凉。一筇径为梅花出，独立斜阳影正长。
平生不皱偶偷闲，故得吟眉耸两山。若使与君相并白，应无诗句落人间。
露冷红酥不带愁，湘兰楚菊共清修。灵均死去无人问，閒却沧江一片秋。
种种闲愁先上眉，愁应白早不应迟。定知白了愁谁管，直到无愁是白时。
窗涵山影月初斜，门傍溪桥柳半遮。独客不眠春起早，一帘香雪嗅梨花。
汴水凄凉已百年，长因啼鸟一潸然。天津桥上无人听，尚喜钱塘有杜鹃。
中原戢戢尽遗黎，日夜江头候六飞。来此苦啼真有意，会须劝得翠华归。
识字田夫雪满簪，种桃久矣入山深。五星便是丛奎宿，不上黄花老圃心。
太史谈天术转灵，相看犹自眼青青。步占若上清台去，莫说江湖有客星。
千岩万壑吼虚钟，病叶吹黄树树客。寄语天公莫多事，杜陵茅屋怕秋风。
西山和影浸空江，落木无烟带夕阳。立尽阑干秋思远，风鸦云雁两三行。
断草寒烟故宅荒，高风千古映湖光。独怜汉帝徵车重，不及陈蕃八尺床。
刻玉珑鬆万万葩，暖香薰透小窗纱。水仙未可呼为弟，此是春风第一花。
一方湘竹卧春阴，数卷唐诗醒老心。俗客不来山宇静，新莺啼入杏花深。
山根短日堕寒影，溪上乱风吹结衣。自怜野性老尚癖，逢着梅花便不归。
不受春风半点尘，骨寒花冷雪为群。桂椒不敢攀同传，正是骚人独敬君。
能浓意远骨肌匀，睡起精神萃太真。不用分明更题品，诗翁已自为传神。
穿窬暴富竟饿死，博塞得官终族诛。不惊宠辱老瓦砚，粗了暑寒粗布襦。
儿女情怀易得怜，悲伤容或涕涟涟。独疑迁客方沦落，犹著朝衣夜入船。
硎谷冬瓜幸未生，尚堪松下抱遗经。春秋断烂无人读，一点寒灯老眼青。
风雪萧萧席作门，奴星急把柳车焚。脐中红炷两三日，坞里黄金十万斤。
喧啾百鬼瞰高明，寂历朱门野草生。斗大山中茅屋好，日长欹枕听松声。
对客清谈妙入神，舌乾时与供先春。东州米价北门雁，一语不须来溷人。
撷青日日饭疲牛，识字耕夫已白头。束帛不来山鬼笑，有人马上觅封侯。
意钓秋江不为鱼，六韬尚拟载徵车。东南腥血方涂地，何用人间有此书。
芦竹丛高荫石阑，菩提香远出林端。雁声忽断梧桐雨，草阁秋深倚暮寒。
叠啼支颐落子迟，松风冉冉动须眉。断蛇失鹿浑閒事，不直云根半局棋。
石乳云腴拨不开，春风潋滟碧磁杯。应无俗客烦敲臼，只恐东宫聘使来。
空蒙水气湿溪烟，闪烁沙星照客船。一片西风吹酒醒，秋容多在雁云边。
只为长供撚断吟，萧疏早受雪霜侵。羡君闲冗浑无用，留得童乌尚到今。
纨扇轻盈宝月轮，莺花点染玉园春。凭谁为障西风起，万里黄尘竟污人。
黄芦白雁小汀洲，奎藻香罗一片秋。胜似纥干山下雀，冻飞不去使人愁。
缕缕柔条不奈春，为谁憔悴把眉颦。年来江上多离别，不信垂杨管得人。
水浸秋空夜色晴，柳根三五钓船轻。不知长笛在何处，忽趁月明吹一声。
餐英人去已千年，留与先生泛酒船。昔日避谗今避世，黄花独识两翁贤。
不缘斗米挂朝衣，自是知几勇赋归。莫把秋英等閒看，商山芝草首阳薇。
不管髼鬆雪满颠，笔床茶灶度年年。穷愁博得长清健，多折梅花供老天。
不容天上妖蟆食，却许山中狡兔眠。两日见岩成二绝，丫头不老月长圆。
故园今日馆英游，大耻俱忘总可羞。料得精魂长扼腕，无人讲学到春秋。
利门名路两何凭，百岁风前短焰灯。只恐为僧僧不了，为僧心了总输僧。
深培膏土玉钗长，细摆春风碧带香。莫笑庚郎滋味薄，只渠便是太官羊。
漠漠烟横草树青，依稀风景似兰亭。小桥疏竹人沽酒，曲径落花僧掩扃。
凌晨走马过花后，先玩玉盆次石门。细想张良烧断处，岩间伫立欲销魂。
端州石砚宣城管，王屋松烟紫兔毫。更得孤卿老书札，人间无此五般高。
雾鬓烟鬟彷佛梳，老翁指点说三姑。娉婷不嫁非无意，谁是人间大丈夫。
天外谁飘桂子风，老夫鼻观已先通。直须斩断年时话，匹似西来叹不逢。
十方无壁惯曾游，一片孤云任去留。莫话潮阳旧公案，天台行色满檐头。
竹枝拗折殊多事，参取茶瓯未到前。为报天台痴五百，撞斋逻粥莫争先。
汉家干马知多少，晚得蒲萄绕院栽。何物支郎能伎俩，龙须马乳应时来。
莫话凄凉塞北秋，衔芦避弋使人愁。与君细展江南画，水宿沙眠得自由。
子母鉤牵晓露溥，行人暍暑慰艰难。青门程色今馀个，莫作黄台秋尽看。
三生同听寺楼钟，紧峭芒鞋任所从。莫向华亭觅船子，赵州桥下有青龙。
长安乱叶舞征衣，独把新诗送吏师。自古才名谙宦拙，迩来官事要儿痴。
八公草木迎人处，三老风沙上水时。直使边头行国宝，少年白面且经维。
歌舞教成王谢宅，百年华屋几人居。岂无藤葛垂阴地，女转缫车儿读书。
短短桃身尽著花，微风细雨响芦芽。一晴眼底皆新的，蛱蝶成群聚浅沙。
通身有眼更无肠，好上臞庵师子床。莫作绿衣颠倒想，班姬陈后两凄凉。
只有书楼日日登，栏干东角每深凭。一层已是悉无奈，想见仙人十二层。
泥滥花淹燕不归，轻阴时猎酒家旗。无情最奈墙东格，正向愁时寂寂垂。
夜深霜月冷侵肤，醉饮归来得自娱。雾气水光同浩渺，误看田野作江湖。
今日相逢慰别颜，获参后乘访龙山。古仙已去灵踪在，杖屦寻幽喜共攀。
阴阴云雾埋仙境，不放山峦容易开。风伯前驱为除扫，分明认得使君来。
艇子飘摇唤不回，半溪清影漾疏梅。有人隔岸频招手，和月和霜剪取来。
君去我来吟赏地，盘溪环绕翠微中。溪人似祠惊人语，不许从容一醉同。
骑鲸人去醉吟来，公子风流尊为开。笑问笔间梅淡泊，何如筵上舞低回。
谁破天荒开僰道，千栽岩木护天宫。背城山合疑无路，面水窗横自有风。
割忙载酒把寒来，指点盘溪花未开。撼动东风须好句，扫除积雪放春回。
爱梅爱竹爱溪山，可惜天公未放间。待学盘溪溪上老，松门虽设日常关。
步入罗湖石径斜，阴阴乔木锁烟霞。小桥流水君须记，便是丁和处士家。
倚空楼阁竞翚飞，铁凤金铃一望齐。多少流民无片瓦，江南四月雨凄凄。
御丹初出赏春霏，传是诸王与后妃。香雾渐深帘幙暗，日斜微见淡黄衣。
脉脉吹香屋角梅，背风移烛小帘开。凤城几日元宵近，一片箫声水上来。
龙舟晓发断桥西，别有轻舟两两随。春色可人晴较稳，酒家争出柳梢旗。
相国平泉水竹居，吴山花石世间无。游人马上休回首，一半春风在里湖。
雨后林塘夏亦秋，一葫芦酒在船头。醉来深入荷花去，卧看青天飞白鸥。
三贤犹得仰高风，冠服虽殊气味同。后五百年无继者，桃花含笑夕阳中。
万树芙蓉两蕊宫，秋风开遍水边丛。白墙遮尽红墙出，只见红墙一半红。
车鱼人散水风腥，雨色凉分柳外晴。回首夕阳都落尽，忽然东向数峰明。
惊羽穿林看细碎，健舆绕石听欹斜。道人住近茅峰北，一簇楼台五色霞。
玄都千树欲无枝，全得春风烂漫吹。晓露未晞红郁郁，仙源长在日迟迟。
何处张弧鬼一车，中山曾见夜蒐图。纷纷眼底朱成碧，后乘钟家有此姝。
几年散放桃林后，余四百蹄犹可骑。揽镜挂书多自在，能骑惟有一凝之。
隐约湖山一点青，秋风归去阻云程。贝宫珠阙无寻处，夜夜凌波哭月明。
环辞度得雪儿歌，浓墨斜书碧玉柯。醉折芙蓉薰酒盏，里湖凉似外湖多。
湖光漠漠水禽飞，提柳斜斜带夕晖。二月江南好天气，初阳台上惬春衣。
战国曾闻挟两戈，病中军不渡交河。一身同为明庭死，死敌强于死病多。
青城山中云茫茫，龙车问道来轩皇。当封分为王岳长，天地截作神仙乡。
步绕危峰渡翠崖，扪萝初上更崔嵬。他年若有寻真分，定结茅芦傍此台。
幕燕翻雷天作云，一声归鸟万林昏。荒城寂寞无堪酒，灯下搘颐雨打门。
万太高岩耸石楼，云翚烟桷瞰寒流。幔亭昔聚曾孙宴，石鼓拿归古渡头。
山居剩得静乾坤，竹鼎时将柏子温。会似赵州参得透，等闲莫与俗夫论。
春深空度可怜宵，江岸风沙好寂寥。人间孤舟多少恨，五更寒雨报芭蕉。
一卷仙家煮菜经，宰夫失笑太官惊。蓝田山里空餐玉，岂识闻韶别是清。
昨日春光更水涯，水涯今日已春赊。春归只道无踪迹，尚有青苔一片花。
青梅如豆试尝新，脆核虚中未有仁。勘破收香藏白处，冰肌玉骨是前身。
夜楼一穗玉炉烟，飞入三天最上天。朝罢满空风露晚，世人应是更贪眠。
杜宇声声盖自嗟，春残何事更天涯。不归则是归还是，伊是无家或有家。
女墙驾月子城东，暮色初来诗兴浓。绿暗红稀春结局，望中白鸟入青峰。
醉持铁尺叫风雷，玉帝纶言召两回。到得人间无鬼蜮，依然长啸入西台。
柳梢黄鸟韵绵蛮，风雨将春暗锁关。镇日吟诗无好句，坐看乳燕语梁间。
城中厌雨过清和，偶出西郊野兴多。蚕簇趁晴方摘茧，麦场经润欲生蛾。
春光若海渺无边，日暮归来泛玉船。红酽海棠红似雪，翠娇杨柳暗如烟。
千红万紫竞繁华，莺燕多依富贵家。上巳兰亭修褉事，一年春色又杨花。
瘦沈皤潘莫自匆，花边有酒且从容。春三二月东风里，莺百千声翠柳中。
柳困花慵风力轻，脱禅衣裌过清明。唤晴唤雨鸠无准，飞去飞来燕有情。
旦上禅衣试绿罗，情知春暮亦无何。风吹一架荼醾雪，酒恶频将玉蘂挼。
晴帘暖幕笑如烘，春事还归缥缈中。红药一枝寒食过，东风万点海棠空。
春色将穷诗未穷，开樽姑为慰东风。偶然行到青苔上，尚有残英一片红。
一一须梢一雾珠，晓来雨意尚踌躇。落花也避东风恶，水面相驱亸向隅。
燕燕于飞引蝶狂，娇莺歌懒笑蜂忙。庭前萱草台前竹，也学春风舞绿杨。
底事东风苦欲寒，不教诗客纵游观。无端虚把秋千送，落尽梨花似雪图。
远草将人双眼行，飞花误蝶乞流莺。更饶一夜东风劣，且博三朝五日晴。
车痕马迹遍江湖，且捲琴书又草庐。芳草两堤三月暮，故人千晨一书无。
更无半点海棠飞，一听黄莺雨里啼。啼得碧坛红药破，淡烟芳草满长堤。
草根未放晓霜稀，骤冷初暄蝶倦飞。行到碧桃花下看，新花良是旧枝非。
未忺盥栉且看云，空翠濛濛霁色分。日线穿窗蜂透出，隔窗花影动欣欣。
茜草叶交萱草叶，桃花枝映李花枝。馊风馂雨休相恼，放我水边林下嬉。
晓日激昂山吐雾，东风从臾水生波。燕才邂逅莺相款，花自将迎蝶见过。
细雨如毛暮霭浓，山光水色醉春空。认来认去燕还舍，吹落吹开花使风。
望中白鸟入空无，一带青山似画图。宿雨初醒云半敛，垂杨微困水平铺。
娇烟嫩霭弄晴晖，谁见诗人太息时。风主庭前花寿夭，水占溪上柳安危。
柳色烟光正斗青，桃花落尽杏花惊。风从窗眼空中入，雨在檐前滴到明。
散发披襟乐醉乡，从朝笑语到斜阳。坐来一片蝉声久，未信人间有此凉。
白雾重重山复山，山光树色有无间。是中紫翠皆诗料，病起无聊着句难。
万斛苍烟恋钓矶，一川秋绿漾清晖。空明隐映流光薄，翻忆当年苏紫微。
吟魂缥缈迈霜空，立影惸然翠阁东。素喜半钩西面月，生憎一箭北头风。
夜半风吹雪满阶，头巾不裹把窗开。南枝暗就江头发，一点香从月下来。
五六年前彭觉非，同登爱阁翫荷池。如今再到还重省，十二阑干谩雨丝。
烟月荒凉野色寒，松梢滴露夜将阑。人家旷绝无鸡犬，一鹤飞来点翠山。
半规新月滑如酥，流入清樽一吸无。明日定知广寒殿，姮娥失却水晶梳。
兔冷蟾寒桂影疎，化为霜露泻庭除。已惊柏液冰吾齿，莫弄梅花粟尔肤。
二毛可惜雪霜侵，日有清都绛阙心。枝冷鹊翻檐外影，庭空鸿堕月边音。
文章道德今谁似，事业功名我不无。十载江湖一杯酒，夜深说与董归奴。
断霞残雨洗虹桥，群雁衔枚度碧霄。半夜风鸣云里佩，乘鸾人弄月中箫。
月恋梅窗呈水墨，风依竹槛奏笙竽。金幡玉胜无从见，尚想云间唱步虚。
夜坐幽堂听玉泉，松号风吼不成眠。蒲团里面真消息，猿叫千山月正圆。
洞前春水漾桃溪，洞后数声青鸟啼。二十四岩风雨夜，神仙过此话刀圭。
樯乌啼罢纸灰飞，神去神来人不知。惟有金沙堆下水，东西南北任风吹。
青牛人去几千年，此道分明在眼前。要识个中端的意，一堂风冷月婵娟。
深秋荷败柳枯时，霜蟹香枨副所思。月要人窥娇不上，风知我醉放多吹。
醉袖舞低千嶂月，清歌遏住九天云。鸿归燕去伤秋老，鹤唳猿啼觉夜分。
烟颦雨蹙到今朝，嫩火温香破寂寥。月下饮残千日酒，云间吹断一声箫。
水澄熊白成壶酒，枫染猩红满路旗。坐待西风迎素月，青天笑我独诗痴。
早已棋中悟死生，不须须上看勋名。风吹酒面秋情眇，月透诗肠夜未清。
山似愁眉烟画翠，月如醉眼晕生红。鹤雏踏碎芙蓉影，酒思诗情渺碧空。
洞门深锁绿烟寒，来享浮生半日闲。城北城南无老树，横吹铁笛过庐山。
飞行三十六天门，我是东华上相孙。戏把蟠桃剜出核，玉童持去种崑崙。
剑光长笑古刘家，不斩流星只斩蛇。从得历年三四百，蟠桃犹自未开花。
飞云顶上阁阑干，夜半南溟出玉盘。捲起水帘三百尺，松风吹度铁桥寒。
一醉高寒清到骨，四无尘滓月当空。光芒万里今犹昔，牢落十年西复东。
暮霭收无归鸟尽，凤箫阁上听松涛。宿枝不稳鸦飞起，照水当中月上高。
画阁岿然百尺危，吹来花片点春衣。黄昏璧月溪心浴，白昼银盘水面飞。
凤箫吹断无人见，但有寒光拂太虚。仰面笑天天亦笑，此心如月月何如。
坐对梅花撚白须，吟边有酒不须酤。松窗昨夜冰生砚，冻合银床读易朱。
南枝才放两三花，雪里吹香弄粉些。淡淡着烟浓着月，深深笼水浅笼沙。
全是山林居士风，不知位重更官穹。名书玉几金瓯内，心在蒲团纸帐中。
满月世界琉璃光，通宵不寐据胡床。语言玉润篇篇锦，心胆冰清字字香。
酒红沁面晕成霞，笑撚吟髭数暮鸦。不入朝廷鸳鹭侣，自甘白发插梅花。
又见荷开满故园，夙红昨紫俨然存。画梁飞燕前身赵，曲槛歌莺阿姊樊。
酒兴诗狂似蝶蜂，终朝上下逐东风。梁间燕共何人语，庭下花无百日红。
筠皮月静铺金屑，仙掌云寒砌玉花。人在华胥初梦断，乱山满目一声鸦。
夜静乘凉坐水亭，草头隐映见孤萤。瞥然飞过银塘面，俯仰浮光几点星。
紫岩素瀑展长霓，草木幽深雾雨凄。竹里一蝉闻竹外，溪东双鹭过溪西。
步入青红紫翠间，仙翁朝斗有遗坛。竹梢露重昼犹湿，松里云深夏亦寒。
蜂占蔷薇封食邑，蚁侵蜾蠃借军须。雨天风急鸠呼妇，水国烟寒雁唤奴。
晓鹭守溪图口腹，暮蛛借屋计家生。不羁野马空中骋，无喘蜗牛壁上耕。
小伞轻包手自携，少需脚力过危梯。入门失问翁高姓，看尽壁间前后题。
临水皤然两鬓丝，山烟凝翠入鹑衣。横吹铁笛且归去，懒把渔竿立藓矶。
清晓无人知此凉，岸巾植杖立银塘。晴霞烧眼收将敛，荷叶生风绿水香。
绝域从军计惘然，东南幽恨满词笺。一箫一剑平生意，负尽狂名十五年。
小桥划水剪荷花，两岸西风晕晚霞。恍似瑶池初宴罢，万妃醉脸沁铅华。
明皇爱雪响云营，侍宴宫娃不计名。守等太真眠未起，醺然秉烛到深更。
玉妃初醉下瑶台，紫雾深深拨不开。却恐错穿桃杏径，高烧银烛照归来。
葭蒲满荡起晴烟，总属霜鸥雪鹭天。一片紫菱开十字，中间放过采莲船。
湖天清旷万缘虚，暂借僧房作宰予。梦觉风凉归去晚，满空飞翠扑篮舆。
家在琼崖万里遥，此身来往似孤舟。夜来梦趁西风去，目断家山空泪流。
海南一片水云天，望眼生花已十年。忽一二时回首处，西风夕照咽悲蝉。
一脚从别海南船，身逐云飞江浙天。走遍洞天寻隐者，不知费几草鞋钱。
白云和我到天台，眼入青山意豁开。到彼山中结茅屋，空余千古夜猿哀。
拄杖随身入武夷，幔亭峰下雪花飞。行从九曲山头看，万壑千岩翠打围。
得诀归来试炼看，龙争虎斗片时间。九华天上人知得，一夜风雷撼万山。
白马江头笑一声，红光紫雾水中生。急抽匣内青蛇剑，搅得黄河彻底清。
渴饮金波数百钟，醉时仗剑指虚空。脚根戏蹑交乾斗，长啸一声天地红。
移将北斗过南辰，两手双擎日月轮。飞趁崑崙山上去，须臾化作一天云。
戏泛金船到海涯，暗随海水度流沙。一从登著蓬莱岸，去看琼台阆苑花。
人身自有一蓬莱，十二层楼白玉阶。姹女金翁常宴会，堂前夜夜牡丹开。
怪事教人笑几回，男儿今也会怀胎。自家精血自交媾，身里夫妻真妙哉。
元神夜夜宿丹田，云满黄庭月满天。两个鸳鸯浮绿水，水心一朵紫金莲。
饥餐一两黑龟肝，寒向丹田猛火山。但见心头无点事，不知人世有饥寒。
青牛人去几多年，此道分明在目前。愿识目前真的处，一堂风冷月婵娟。
片饷工夫炼汞池，一炉猛火夜烧天。忽然神水落金井，打合灵砂月样圆。
一泓神水满华池，夜夜池边白雪飞。一里有人擒玉兔，赶教明月上寒枝。
不动丝毫过玉关，关头自有玉京山。能於山上通来往，风搅九天霜雪寒。
谁识週天造化工，于今蹙在片时中。只将铅汞入真土，炼出金花满鼎红。
昨夜三更雷撼山，九天门户不曾关。曹溪路上分明见，有个金乌入广寒。
玉皇殿下一仙童，曾掌符书守蕊宫。因甚俗缘犹未断，於今纪质入尘笼。
曹溪一路透泥丸，只在丹田上下间。解使金翁媒姹女，朝云暮雨满巫山。
只将戊己作丹炉，炼得红丸化玉酥。漫守火爻三百日，产成一颗夜明珠。
绛阙仙都一散郎，偶来尘世且佯狂。身中自有长生宝，夜夜飞神谒上苍。
家在神仙九气天，天中楼殿貯群仙。偶然来到人间世，料想神霄未一年。
气盖山河心胆粗，不能学剑不搜书。夜来掇得乾坤动，火候温温守玉炉。
梦幻之身不久长，桑榆能几耐风霜。何如跳出利名窟，赠汝长生不死方。
拈弄溪山诗伎巧，吐吞风月酒神通。且将诗酒瞒人眼，出入红尘过几冬。
一吟一醉一刀圭，真气真精满四肢。若到酒酣眠熟后，满船载宝过曹溪。
一片嵯峨堕碧空，嵚崎历落最玲珑。从教把翫真堪醉，疑自当年栗里中。
真作壶中九华看，碧于簪玉小于拳。好藏莫便令人见，恐有痴情似米颠。
风露三更月一帘，共君握手不能厌。酒杯满泛榴花色，烛燄斜抽柳叶尖。
海山千里起风沙，拂拂篮舆细雨斜。云里桂松连岫碧，自酤市酒慰蕉花。
青红白黑欠中央，闻道西人已大方。二十一人田下电，阿谁访之詹仲皇。
笔底荷花水面浮，纤毫造化夺工夫。为谁画出生绡上，泰华山头玉井图。
浓淡色中匀粉腻，浅深痕上著臙脂。华堂展处南薰起，一似西湖六月时。
物候推移伤客魂，啼莺何意恋山村。不因落叶林间满，犹道啼春在寺门。
芳草无边似绿江，高楼临眺客愁降。向东一面尤奇绝，尽放钟山入小窗。
年少当场秋思深，座中楚客最知音。八千子弟封侯去，唯有虞兮不负心。
大树风多叶尽飘，庄严犹是建前朝。黑头江令残碑在，不记君王旧姓萧。
簇簇人闻马粪香，江东风俗美诸王。莫言此巷无寻处，处处皆成马粪场。
宝林双树影婆娑，普照花间系玉珂。如此春光独憔悴，可怜只是恨人多。
五十年来老病愁，江山佳处几回头。齐梁旧事风吹去，柳叶梨花恨未休。
寺对钟陵第一峰，娑罗树下午阴浓。此身飘泊莺花海，踏遍蓬山仗短筇。
沉香亭畔方移种，已见黄尘动地来。幸有爱花朱处士，至今留得百枝开。
望望苍山登复登，梅村桕坞一层层。如春天气忘归客，忽乱乡心到孝陵。
早岁狂歌晚岁僧，名山赏过几千层。沧桑风景随时幻，兀坐荒林对一灯。
杂管繁弦奏野航，听来声调是伊凉。边关子弟江南老，今日曲中逢故乡。
寒烟生处有归鸦，短棹残阳各去家。依旧笙歌满城郭，黄昏留与玉勾斜。
冈北冈南上朝日，落花游骑乱纷纷。如何松下几杯土，不见儿孙来上坟。
四月槐枝始吐芽，春光竟不到龙沙。一泓真觉西湖小，怕见山中洞里家。
晴江如练泛波蓝，万柳枝柔拂晓岚。且喜春光真到眼，依稀风物认江南。
未必春从爆竹来，焦头移突事堪哀。灯前忽忆山中事，荷耒肩锄更几回。
轻舆小睡稳如舟，树外青山山外楼。十里河滩软沙路，马铃摇梦过徐沟。
飞絮飞花三月时，东风剪剪柳丝丝。断桥流水青山外，匹马寻碑纪信祠。
大陆龙蛇割据年，笔端怪底起烽烟。有人已把中原卖，画里江山不值钱。
渔庄落日柳毵毵，水影天光漾蔚蓝。一片布帆双桨雨，稳摇诗梦到江南。
造物无言却有情，每于寒尽觉春生。千红万紫安排着，只待新雷第一声。
长风吹月过江来，照我华堂在手杯。莫管阴晴圆缺事，尽欢三万六千回。
脱离劳动逾三世，来到农村学绩麻。鹅鸭池塘看新绿，依稀风景似归家。
天气清和四月中，门前吹到栋花风。南来初识亭亭树，淡紫花开细叶浓。
此树婆娑近浅塘，繁英飘落似丁香。绿阴庭院休回首，应许他乡胜故乡。
落户安家事可怀，自憎暮景况非材。农民送别殷勤意，惜我他年不管来。
草绿池塘梦已残，西堂无复共盘桓。空余怀袖三年字，零落银钩忍眼看。
秋风又到秣陵关，独客穷途尚未还。武定桥头明月上，朦胧遥望紫金山。
风卷蓬根野日昏，含凄倚杖望孤村。村中昨夜逃亡尽，还有催租吏打门。
文章报国男儿志，天地无私慈母心。珍重画图传一别，故山长望白云深。
龙雾山前云气深，云埋万丈到于今。梦中游子无穷泪，二十年来陟屺心。
莫信繁华擅六朝，茅庵深坐话清宵。金陵万事都如梦，月色犹留旧板桥。
米家画里放船回，一路看山倦眼开。只恐还乡无旧业，桃花空傍战场栽。
一年一度逢花发，每见花开辄黯然。往事有谁来记忆，春风空老白头年。
人没琴亡竹坞东，到来不与旧时同。白云秋石荒凉尽，空对寒山落木中。
不道寻君薤露边，一抔官陇卧荒烟。山深路僻人来少，野草茫茫没墓田。
竹屋蒲团万壑东，萧然一幻坐来空。十年尘虑都亡尽，留得青山入梦来。
片云孤鹤寄人间，心自禅空梦自闲。莫把画图看作画，画中山是梦中山。
乍开此卷即沾巾，多是当年死难人。浩气尚能凝碧血，遗言终不化青磷。
余公亢烈首捐躯，周沈同心亦与俱。莫羡陈刘考终命，肝肠寸折眼全枯。
梅生海内结交繁，架上邮筒无数存。独宝数公残翰墨，欲留书种在乾坤。
秋风宝剑孤臣泪，落日旌旗大将坛。海外尘氛犹未息，诸君莫作等闲看。
